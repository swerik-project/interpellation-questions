<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200102--0424">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200102--0424</head>
        <author who="i-R9MuNkxgtjYredKHhh6ujV">Bill, Per (m) </author>
        <recipient who="i-V19ff9MeDZhTGpv5xEprbu">statsrådet Leif Pagrotsky </recipient>
        <topic>försäljningsförbudet mot svenskt snus</topic>
        <docDate when="2002-04-26">den 26 april</docDate>
        <status when="2002-06-03" byWhom="statsrådet Leif Pagrotsky " byWhomId="i-V19ff9MeDZhTGpv5xEprbu" status="answered">besvarad</status>
        <external_id source="rdwebb">GP10424</external_id>
        <debate>
          <turn when="2002-06-03 13:02:05" duration="228">Statsråd Leif Pagrotsky (S)</turn>
          <turn when="2002-06-03 13:05:49" duration="244">Per Bill (M)</turn>
          <turn when="2002-06-03 13:09:50" duration="218">Statsråd Leif Pagrotsky (S)</turn>
          <turn when="2002-06-03 13:13:24" duration="106">Per Bill (M)</turn>
          <turn when="2002-06-03 13:15:06" duration="168">Statsråd Leif Pagrotsky (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2001/02:424 av Per Bill (m) till statsrådet Leif
          Pagrotsky om försäljningsförbudet mot svenskt snus
        </IPQ_title>
      </div>
      <div type="IPQuestionBody">
        <p xml:id="i-SmGAoWZzCoWrrEgAVaW4dV">
          Sverige borde verka för mer frihandel, mer avregleringar och
          en friare marknad i hela världen. Inom EU råder frihandel, men
          den är tyvärr inte perfekt i alla avseenden. Det finns en iver
          från EU:s sida att reglera, förbjuda och standardisera marknaden
          hela tiden och det är viktigt att den svenska regeringen håller
          emot och värnar om människors marknadsfrihet.
        </p>
        <p xml:id="i-K2qNptiqJHRoz33vxs9EaF">
          Ett exempel på detta är det svenska snuset. Snus är en produkt
          som väcker svenskarnas engagemang och intresse. Så har det varit
          ända sedan medlemskapsförhandlingarna med EU 1994. Tack vare en
          stark opinion lyckades Sverige förhandla sig till ett permanent
          undantag från EU:s försäljningsförbud för snus. Däremot tvingades
          Sverige avstå från att exportera snus till övriga medlemsländer.
          Vi tvingades också införa en särskild varningstext "orsakar cancer"
          på snusdosorna.
        </p>
        <p xml:id="i-S6fyUSGLMC61ykkSSYjKwo">
          EU hade 1992 antagit ett direktiv som förbjöd försäljning av
          all tobak "för oralt bruk som inte avses att rökas eller tuggas",
          vilket innefattade snus. Skälet till förbudet var en ökande amerikansk
          marknadsföring av snus inom unionen och EU ville förhindra att
          ytterligare en tobaksprodukt skulle introduceras i medlemsländer
          där den ännu inte hade någon spridning. Beslutet grundades främst
          på en rapport från WHO:s cancerforskningsinstitut IARC, som visade
          på ett samband mellan cancer och bruk av amerikanskt respektive
          indiskt snus. Svenskt snus omfattades däremot inte av undersökningen.
        </p>
        <p xml:id="i-DqMqdguEEgK7PqnS5VY8GP">
          I dag visar flera vetenskapliga rapporter att svenskt snus inte
          medför någon förhöjd risk för cancer. Det föranledde EU förra
          året att slopa cancervarningen och ersätta den med en allmän varningstext
          för rökfria tobaksvaror som lyder "denna tobaksvara kan skada
          din hälsa och är beroendeframkallande".
        </p>
        <p xml:id="i-8WsPoVhmCvyM1sGY6FSzhU">
          Men det är inte nog sett med svenska ögon. Även försäljnings-
          och exportförbudet för snus måste avskaffas. När säljförbudet
          infördes för tio år sedan var motivet att det fanns ett samband
          mellan snusning och cancer. När det sambandet nu är undanröjt
          genom olika vetenskapliga undersökningar, vad gäller svenskt snus,
          faller också grunden för förbudet.
        </p>
        <p xml:id="i-Ai7JyBik8jpgyWGHBzPNiz">
          EU:s tobaksdirektiv snedvrider konkurrensen. Det svenska snuset,
          som är den enda tobaksprodukt som enligt vetenskapliga studier
          inte kan förknippas med allvarliga hälsorisker såsom cancer eller
          hjärtinfarkt, är förbjudet. Samtidigt får cigaretter, som bevisligen
          är betydligt farligare, säljas fritt. Försäljningsförbudet är
          diskriminerande och utgör ett marknadshinder på en marknad som
          ska kännetecknas av fri rörlighet för varor.
        </p>
        <p xml:id="i-Ev2tbHf5tFD6FaCwH3tXPb">
          Snus är således inte bara en hälsofråga utan också en inremarknadsfråga
          och regeringen borde se till att snarast möjligt försöka få bort
          försäljningsförbudet. Men så här långt har inget skett.
        </p>
        <p xml:id="i-8QBQYYrr643Jei4R7aSz1e">
          Det fanns en möjlighet att ompröva försäljningsförbudet i samband
          med revideringen av tobaksdirektivet under 2001. Svenska regeringen
          förhöll sig emellertid helt passiv och tog inga initiativ.
        </p>
        <p xml:id="i-8ugZnWKCTfrZLDjeiDKcuJ">
          Svenskt snus har blivit ett kvalitetsbegrepp på tobaksområdet
          och är därmed också en produkt med stor potential i olika avseenden.
          Tillverkare och brukare av svenskt snus @ de senare uppgår till
          nära en miljon @ har rätt att kräva assistans av regeringen i
          värnandet av den fria marknaden gentemot byråkraterna i Bryssel
          och övriga medlemsländer. Det finns ingen rim och reson i att
          länder som Grekland, Italien och Spanien motsätter sig försäljning
          av svenskt snus samtidigt som de slår vakt om, och tar emot, stora
          EU-subventioner till egen tobaksodling avsedd för cigaretter.
        </p>
        <p xml:id="i-9khDTgfFZbBBuDvSLjzekY">
          Vilka åtgärder avser statsrådet att vidta för att tillse att
          försäljningsförbudet mot svenskt snus inom den europeiska unionen
          upphör?
        </p>
      </div>
    </body>
  </text>
</TEI>
