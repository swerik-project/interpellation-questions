<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200102--0445">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200102--0445</head>
        <author who="i-T9dFBJ1pv742mQeG3uLBtA">Viklund, Margareta (kd) </author>
        <recipient who="i-3MwbJPjHpsScrukDj5ohhN">statsrådet Jan O Karlsson </recipient>
        <topic>bekämpningen av hiv/aids</topic>
        <docDate when="2002-04-26">den 26 april</docDate>
        <status when="2002-05-21" byWhom="statsrådet Jan O Karlsson " byWhomId="i-3MwbJPjHpsScrukDj5ohhN" status="answered">besvarad</status>
        <external_id source="rdwebb">GP10445</external_id>
        <debate>
          <turn when="2002-05-21 21:19:33" duration="338">Statsråd Jan O Karlsson (S)</turn>
          <turn when="2002-05-21 21:25:08" duration="242">Margareta Viklund (Kd)</turn>
          <turn when="2002-05-21 21:29:06" duration="250">Statsråd Jan O Karlsson (S)</turn>
          <turn when="2002-05-21 21:33:11" duration="209">Margareta Viklund (Kd)</turn>
          <turn when="2002-05-21 21:36:37" duration="274">Statsråd Jan O Karlsson (S)</turn>
          <turn when="2002-05-21 21:41:07" duration="136">Margareta Viklund (Kd)</turn>
          <turn when="2002-05-21 21:43:20" duration="147">Statsråd Jan O Karlsson (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2001/02:445 av Margareta Viklund (kd) till statsrådet
          Jan O Karlsson om bekämpningen av hiv/aids
        </IPQ_title>
      </div>
      <div type="IPQuestionBody">
        <p xml:id="i-DUN73qVPsHg8nqoZ3WK9WJ">
          Varje dag dör ca 8 000 människor i aids. De är ansiktslösa och
          anonyma. Världen tycks inte med särskilt stort allvar fråga vilka
          de är och vilka konsekvenser deras död innebär. Det satsas därför
          inte speciellt helhjärtat på att förebygga smittspridning och
          att hjälpa de drabbade.
        </p>
        <p xml:id="i-JqEkhVpeWbRaHg9TAYzeQk">
          Afrika är den världsdel som hitintills drabbats hårdast. Enbart
          i Sydafrika är cirka fem miljoner hivsmittade. 1 500 människor
          smittas där varje dag. År 2010 beräknas ca 1/10 av befolkningen
          i Sydafrika ha dött i aids.
        </p>
        <p xml:id="i-MYHFTBMABbiYxvYm9Zz1B4">
          Sammanfattningsvis har ungefär 58 miljoner människor drabbats
          av hiv/aids. 22 miljoner har dött. 95 % av de hivsmittade finns
          i fattiga länder, 75 % i länder söder om Sahara. Ca 13 miljoner
          barn har blivit föräldralösa på grund av att deras föräldrar har
          dött i aids. Antalet föräldralösa barn beräknas öka till 40 miljoner
          om några år. Men det finns ännu ingen heltäckande information
          om vad som hänt och händer de barnen. Några sporadiska rapporter
          om de föräldralösa barnens situation talar om en ofattbar nöd
          och att flickorna drabbas hårdast.
        </p>
        <p xml:id="i-QnFj6Mm4wsuRJKm6PvrhrA">
          Kvinnan är i många av världens länder så nedtryckt och diskriminerad
          att hennes problem och situation inte räknas in i mänsklighetens.
          Många av dessa gravt diskriminerade kvinnor finns i de mest hiv/aids-drabbade
          länderna.
        </p>
        <p xml:id="i-Er26kzvZ16pfNP7ujV2WaN">
          Hiv/aids väcker komplexa frågor om framför allt fattiga länders
          möjligheter till fortsatt utveckling. Genom att epidemin orsakar
          för tidig död bland människor i oftast produktiv ålder rubbas
          själva basen för utveckling och välstånd. För många länder har
          hiv/aids-epidemin inneburit ett direkt bakslag gällande de ekonomiska
          vinster och den sociala utveckling som uppnåtts. I delar av Sydafrika
          har exempelvis barnadödligheten ökat med 25 % och förväntad livslängd
          har fallit från 64 till 47 år under en period av bara tre år.
        </p>
        <p xml:id="i-QDXTXereVzG2JibiQYgpYZ">
          Det vi nu ser är endast början på vad som kan bli en ohygglig
          framtid för många länder och folk. Prognoserna skrämmer. Trots
          detta verkar världens länder och makthavare inte ta detta stora
          hot på fullt allvar.
        </p>
        <p xml:id="i-W7CrMDKXKaoxwyrWKcs6XT">
          Den 25@27 juni 2001 anordnade FN en speciell session med anledning
          av hiv/aids-situationen i världen. Det var första gången i världssamfundets
          historia som FN anordnade en session för en speciell sjukdom och
          dess konsekvenser för världens befolkning. Målet för den extra
          sessionen var dels att lyfta upp frågan om hiv/aids på medlemsländernas
          regeringsnivåer och dels att försöka nå konsensus om de åtgärder
          som krävs för att bekämpa epidemin/pandemin samt att mobilisera
          nödvändiga resurser för att bromsa hiv/aids-utvecklingen.
        </p>
        <p xml:id="i-SdDkbBardnR9XmyobVMLvh">
          I den deklaration som FN:s generalförsamling antog vid den särskilda
          sessionen, betonas vikten av att inte förneka hivinfektionens
          existens samt att informera och undervisa om infektionens smittvägar,
          smittspridning och hur man kan skydda sig för att inte bli smittad.
        </p>
        <p xml:id="i-UF6f6hpdRiEEsHmT8hMLsz">
          Bekämpningen av hiv/aids är i hög grad en fråga om mänskliga
          rättigheter och en angelägen jämställdhetsfråga. För att kunna
          hindra smittspridningen och få ett stopp på hiv/aids-infektionen
          med dess förödande konsekvenser är det nödvändigt att jämsides
          arbeta med mänskliga rättigheter och jämställdhet. Det innebär
          att resurser måste avsättas, attityder och värderingar ändras,
          människor informeras och kvinnas och flickans status höjas.
        </p>
        <p xml:id="i-HzmES9ZpWQL7Lepf6q3jbx">
          Den rika världen anklagas av de fattiga länderna för att inte
          vilja hjälpa dem så att också de kan bli delaktiga av den s.k.
          bromsmedicineringen. Det är angeläget att den möjlighet som västvärlden
          har till vård och medicin för hiv/aids och som reducerat sjukdom
          och död i våra länder också öppnas för utvecklingsländer, som
          saknar ekonomiska möjligheter att använda bromsmedicin. Det är
          inte acceptabelt att ha hjälpmedel till mänsklighetens tjänst
          och sedan inte använda dem till de som behöver hjälpen. Dvs. att
          inte låta alla som behöver få ta del av de behandlingsmetoder
          som finns.
        </p>
        <p xml:id="i-4hiCciVEkCfeLkgEbALsTh">
          Men förutsättningen för en lyckad behandling med bromsmedicin
          är att den kan kontrolleras av kunnig hälso- och sjukvårdspersonal.
          Behandlingen med bromsmedicin måste följas mycket noga med bl.a.
          provtagningar och tillsyn. En felaktig medicinering kan göra större
          skada än hjälp. Resistens kan inträffa och virusresistent hiv-virus
          kan spridas. Om bromsmedicinen ska ha full effekt måste det således
          finnas en fungerande infrastruktur inklusive ett fungerande hälso-
          och sjukvårdssystem. Detta finns tyvärr inte i alla länder och
          generellt inte i de fattigaste länderna.
        </p>
        <p xml:id="i-9CtNfMMAnJ41pwgFus8BAa">
          Ett sätt att hjälpa de hiv/aids-drabbade länderna och folken
          är att bygga upp fungerande hälso- och sjukvårdssystem samt fungerande
          infrastrukturer i framför allt de värst drabbade länderna.
        </p>
        <p xml:id="i-MUBqKqZLRq1cXtY6X5AmnZ">
          Förebyggande verksamhet är fortfarande det bästa botemedlet.
          Västvärlden inklusive Sverige skulle kunna göra en stor insats
          genom att i olika nationella och internationella fora göra det
          möjligt att så fort som möjligt, parallellt med uppbyggandet av
          infrastrukturer, även göra intensiva satsningar för att i stor
          skala behandla gravida hivpositiva kvinnor och deras nyfödda barn
          med bromsmedicin. Att behandla mor och barn är en relativt enkel
          behandling och medicinering, som innebär att den blivande modern
          behandlas strax före förlossningen och barnet under en något längre
          tid efter förlossningen. Till behandlingen hör att mamman inte
          får amma sitt barn. Sannolikheten är mycket stor att barnet kan
          skyddas genom den behandlingen.
        </p>
        <p xml:id="i-QRGhtKnhgCfYczqYeVSnwe">
          Det är viktigt att Sverige är pådrivande internationellt för
          att en satsning i större skala vad gäller behandlingen av hivinfekterade
          och aidssjuka blivande mödrar och deras nyfödda barn kommer i
          gång så fort som möjligt.
        </p>
        <p xml:id="i-v8UNYqsw4DBA9pYgpxnES">
          Resurserna för bekämpning av hiv/aids är så små att samarbetet
          mellan olika organisationer och institutioner måste fungera och
          intensifieras för uppbyggande av fungerande system för bekämpning
          av hiv/aids. I många länder finns stora och långsiktigt arbetande
          ideella organisationer som bättre borde kunna mobiliseras i kampen
          mot hiv/aids. I några länder i Asien finns folkrörelseorganisationer
          liknande de i Sverige. De borde kunna underlätta ett utvidgat
          samarbete.
        </p>
        <p xml:id="i-pqEQtVUJR6GH3kKqSP1cm">
          Men viktiga organisatoriska förutsättningar för ett effektivt
          arbete saknas i många länder i exempelvis Afrika. Som exempel
          kan nämnas organisation och administration för distribuering av
          läkemedel, vilket naturligtvis försvårar arbetet.
        </p>
        <p xml:id="i-5DC7HpYA7K5sCZQqBJH1MG">
          Vid FN:s speciella session för hiv/aids den 25@27 juni 2001 beslutades
          att inrätta en från FN och andra organ fristående fond för bekämpningen
          av hiv/aids. Som underlag för beslutet fanns ingen beskrivning
          av hur fonden ska finansieras, byggas upp, hur länder ska fås
          att betala in medel, vilka länder som ska ingå i dess styrelse,
          vad fonden mer preciserat ska användas till m.m. Det är angeläget
          att fonden snabbt börjar fungera fullt ut. Medlen behövs. Men
          samtidigt måste finnas en fungerande plan för fondens arbete,
          organisation, administration etc. Det brådskar.
        </p>
        <p xml:id="i-TtfdNW8efp4ajip9RYMThr">
          Det finns också stora utbildnings- och informationsproblem. Många
          ledare, biståndsarbetare och informatörer har svårt att tala om
          sexuella frågor. Det finns med andra ord en barriär både på nationell
          nivå och på individbasis, som måste forceras för att få till stånd
          ett fungerande samarbete. Motståndet mot att tala om hiv/aids,
          smittvägar, hur människorna kan skydda sig och andra viktiga förebyggande
          insatser måste överbryggas. Hiv/aids-frågorna måste i varje land
          föras upp på högsta möjliga politiska nivå.
        </p>
        <p xml:id="i-H5rc6sLhn2itX8cvrPsVZe">
          Anledningen till att FN:s generalsekreterare även tagit upp hiv/aids-frågan
          i säkerhetsrådet är att frågan kan bedömas som en säkerhetspolitisk
          risk med stor utslagning av både människor och länders utveckling,
          näringsliv, infrastruktur, organisation och administration. Insatser
          mot hiv/aids handlar i stor utsträckning om förutsättningarna
          för ett lands, en världsdels utveckling och säkerhet. Det finns
          därför anledning att, inom ramen för det vidgade säkerhetsbegreppet,
          behandla hiv/aids, liksom flera andra sjukdomar av epidemisk karaktär,
          som tänkbara säkerhetshot i en inte alltför avlägsen framtid.
        </p>
        <p xml:id="i-GFjrpGhe5yrcb3t6449vxe">
          Mina frågor till biståndsministern är:
        </p>
        <p xml:id="i-8axj2gsA81P64hGBzk2msL">
          Är regeringen beredd att inom budgetramen avsätta särskilt öronmärkta
          medel för det globala hiv/aids-arbetet?
        </p>
        <p xml:id="i-GbMQXhMa6Fs4K5ngsR5x1Y">
          Vilka åtgärder avser regeringen att vidta för att i det pågående
          internationella arbetet med att bekämpa hiv/aids, aktivt och integrerat
          arbeta för att kvinnans status höjs så att hon blir jämställd
          med mannen och att mänskliga rättigheter också ska gälla kvinnan
          och barnen?
        </p>
        <p xml:id="i-TedjgaQ2rXyGiCJaLMnhwK">
          Vilka åtgärder avser regeringen att vidta så att Sverige i det
          internationella arbetet med att bekämpa hiv/aids, verkar för att
          större hänsyn ska tas till sjukdomens allvarliga konsekvenser
          än till kulturella skiljaktigheter och en oacceptabel människosyn?
        </p>
        <p xml:id="i-UC5ang8qvHbAcQXftaSqt6">
          Planerar regeringen att verka för att en kartläggning av de föräldralösa
          barnens situation kommer till stånd som ett underlag till målinriktade
          fortsatta insatser för de genom hiv/aids drabbade barnen?
        </p>
        <p xml:id="i-EFRm5oe37eJ4B9a1ZTkWgs">
          Avser regeringen medverka till att, samtidigt som insatser görs
          för att förebygga hiv/aids och hjälpa redan drabbade, bygga upp
          fungerande hälso- och sjukvårdssystem i framför allt de av hiv/aids
          hårdast drabbade länderna?
        </p>
        <p xml:id="i-WXdVpMtJRBKpCPR3RHPweq">
          Vilka åtgärder avser regeringen att vidta internationellt så
          att Sverige agerar pådrivande för att få i gång en generell satsning
          riktad framför allt mot behandling av hiv-smittade blivande mödrar
          och deras nyfödda barn?
        </p>
        <p xml:id="i-LjFkVFnnPaMM4w484sTyq">
          Vilka åtgärder avser regeringen att vidta internationellt för
          att verka för ökad beredvillighet från västvärlden att förbättra
          u-ländernas tillgång till bromsmediciner och annan medicinering
          för hiv/aids och dess följdsjukdomar?
        </p>
        <p xml:id="i-SXBVwC3dp2YCB91D4vXfvY"></p>
      </div>
    </body>
  </text>
</TEI>
