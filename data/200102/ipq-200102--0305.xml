<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200102--0305">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200102--0305</head>
        <author who="i-C3fSSzQDuoh3kKasHW4AKa">Fransson, Sonja (s) </author>
        <recipient who="i-ESKbhHz2VETwMj9meYcmxk">socialminister Lars Engqvist </recipient>
        <topic>våld mot kvinnor med funktionshinder</topic>
        <docDate when="2002-03-08">den 8 mars</docDate>
        <status when="unknown" byWhom="socialminister Lars Engqvist " byWhomId="i-ESKbhHz2VETwMj9meYcmxk" status="answered">besvarad</status>
        <external_id source="rdwebb">GP10305</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2001/02:305 av Sonja Fransson (s) till socialminister
          Lars Engqvist om våld mot kvinnor med funktionshinder
        </IPQ_title>
      </div>
      <div type="IPQuestionBody">
        <p xml:id="i-7Mneb91UczanNCK26nvZzF">
          Internationella kvinnodagen sätter fokus på att de mänskliga
          rättigheterna ska gälla oavsett kön. Det är vårt gemensamma ansvar
          att alla människor får jämlika levnadsförhållanden och rätt till
          medbestämmande och delaktighet.
        </p>
        <p xml:id="i-61Vci7K83g1p9taxZsdLWN">
          Svensk lagstiftning reglerar att vissa grupper inte ska diskrimineras.
          Det är mycket viktigt. Vi är många som funnit detta som en bra
          början men inte helt tillfyllest. Efter riksdagens beslut utreds
          nu en generell lag mot diskriminering. Till grund för detta beslut
          låg bl.a. en motion från Riksdagens Handikappforum.
        </p>
        <p xml:id="i-wxr9LQBVxeZmkd5oYUWdb">
          Trots förbättrad lagstiftning och många goda föresatser finns
          ett utbrett våld mot kvinnor även i vårt land. Oftast finns våldsutövaren
          inom den närmaste kretsen. Ju mer beroende kvinnan är av honom,
          desto mer dold kan misshandeln förbli.
        </p>
        <p xml:id="i-NNTZgxGsJBdMJNSEjx2NRv">
          Det finns flera förklaringsmodeller till varför kvinnor drabbas
          av våld, och varför män i betydligt större utsträckning är utövare
          av våld.
        </p>
        <p xml:id="i-V7CgGbmgSz4KrJXLJAy9X3">
          Detta visar inte minst skriften "När man slår mot det som gör
          ont" som det Nationella rådet för kvinnofrid gett ut. Man menar
          att det förutom att förövaren försöker kontrollera och kränka
          kvinnan genom våld och hot om våld dessutom finns särskiljande
          drag som härrör ur kvinnans utsatthet på grund av funktionshindret.
        </p>
        <p xml:id="i-9aQ2A9cqrHimkLk3mrVnaE">
          En utvecklingsstörd kvinna kan t.ex. ha svårt att själv värna
          sin sexuella integritet och dra gränser. En blind kvinna kan ha
          svårare att värja sig och ta sig från platsen. En rörelsehindrad
          kvinna som är beroende av vård kan hotas av den man som samtidigt
          vårdar henne och som hon är helt beroende av.
        </p>
        <p xml:id="i-NHjVydqguY6JFQRFzfWT4y">
          Ekonomiskt oberoende är viktigt för alla kvinnor. Kvinnor med
          funktionshinder har ofta en svagare anknytning till arbetslivet
          och lider därför ofta av en svag ekonomi. Därmed riskerar de att
          dessutom bli ekonomiskt beroende av sin partner eller familj.
        </p>
        <p xml:id="i-PLn73k9LQJN9msAS4NLJEo">
          Trots att den synliga misshandelsbrottsligheten är stor, är den
          bara toppen på ett isberg. År 2000 anmäldes 57 382 misshandelsbrott
          till polisen, varav nästan 20 000 gällde våld mot kvinnor. Ca
          20 kvinnor dödas per år av en man som de har eller haft en nära
          relation till. Hur många av de våldsutsatta kvinnorna som har
          funktionshinder finns ingen uppgift om. Troligen är här mörkertalet
          ännu större.
        </p>
        <p xml:id="i-LScVfrbYv6v8zEpTVUziSR">
          I dag förs ingen statistik inom varken socialtjänst, sjukvård,
          polis eller övrigt rättsväsende som uppmärksammar om våldsutsatta
          kvinnor har eventuella funktionshinder. Kvinnojourer och brottsofferjourer
          noterar heller inte funktionshinder. Sådan statistik är av särskilt
          värde, om man misstänker att funktionshinder ökar utsattheten
          för misshandel.
        </p>
        <p xml:id="i-VdBxNYwNRnn2meZXRi1Rto">
          Vi vet därför väldigt lite om våld och utsatthet inom vården
          och ännu mindre om vad som förekommer bakom slutna väggar i hemmen.
        </p>
        <p xml:id="i-Nidkpx3bKH6ZUXGZpCmAd7">
          Generellt sett betonar forskare som studerat våld mot funktionshindrade
          att risken för beroende och utsatthet ökar med funktionshinder,
          något som i sig gör det motiverat att studera denna grupp. Är
          man dessutom kvinna och därmed riskerar större utsatthet för sexuellt
          våld borde det vara ännu rimligare att vi sökte mer kunskap.
        </p>
        <p xml:id="i-Jic75t9PHDFNRZ1rxtZor">
          Beträffande olyckor av skiftande svårighetsgrad görs en enkel,
          anonym registrering i många kommuner och landsting av omständigheterna
          kring olycksfallet. Misshandel borde kunna registreras på liknande
          sätt för att ge mer kunskap om t.ex. förekomst av funktionshinder
          som faktor.
        </p>
        <p xml:id="i-HEfcLuHESmq75wsjwwNon2">
          Ytterligare forskning måste till för att vi ska få mer kunskap
          om hur många och på vilket sätt kvinnor med funktionshinder utsätts
          för våld.
        </p>
        <p xml:id="i-E1XibruHkZ9yf3fCfYp7AE">
          En central faktor om man vill förebygga övergrepp tycks vara
          att förhindra en situation där kvinnan är utlämnad till endast
          en kontakt med omvärlden. Det betyder i förlängningen att familjemedlemmar
          kan fungera mycket bra som personliga assistenter, men att kvinnan
          inte uteslutande bör ha kontakt med en person. Det behövs med
          andra ord större nätverk runt kvinnor som är totalt beroende av
          sin vårdare @ antingen familjemedlem eller assistent.
        </p>
        <p xml:id="i-DhzNiznCXbFYX4L3DBf9AS">
          Inom sjukvården, särskilt boende eller andra situationer råder
          ett beroendeförhållande mellan vårdare och patient. Tyvärr händer
          det att personal inom vården utnyttjar beroendeförhållandet och
          inleder sexuella relationer eller på annat sätt utnyttjar patienter
          sexuellt. Övergrepp kan också begås av medpatienter. Särskilt
          kvinnor med psykiska funktionshinder känner sig enligt Forum Kvinnor
          och Handikapp utsatta.
        </p>
        <p xml:id="i-VGHy6fgpGAfAmUK1ZiZHoP">
          Övergrepp kan också begås i samband med färdtjänståkning, skolskjutsning,
          ledsagaruppdrag eller av tjänsteman i tjänsten.
        </p>
        <p xml:id="i-nhBSdqwnLhPnQWsJ5B6uz">
          Detta innebär att en kvinna med funktionshinder som är mycket
          beroende av stöd och hjälp också befinner sig i många utsatta
          situationer när hon är beroende av så många människor.
        </p>
        <p xml:id="i-K4H3NH14ehbYSsA3dYaKv7">
          Här saknas en bred kunskap inom vården, hos förtroendevalda och
          bland allmänheten. Många har nog svårt att tro att det förekommer
          våld. "Inte kan maken till denna kvinna som ser ut att vårda henne
          så ömt också misshandla henne?" Hur ska hon bli trodd när det
          ser så bra ut och om hon dessutom är förståndshandikappad och
          har svårt att förklara, vem tror henne då? Det man inte tror ser
          man heller inte.
        </p>
        <p xml:id="i-RqN9ZAh31dFtTQemmciQQu">
          Förutom kunskap handlar det om utbildning för personal men också
          en allmän debatt där vi synliggör, visar att det förekommer och
          blir uppmärksammade på problemet.
        </p>
        <p xml:id="i-QFiCxpW3QCswUdMfiizoYG">
          När misshandlade kvinnor kommit till en punkt där de tvingas
          eller vågar sig ut är det framför allt tre ställen de söker sig
          till: sjukhuset, kvinno-brottsofferjouren eller polisen.
        </p>
        <p xml:id="i-DqkxWVNQGj8DqAPMfXZKGG">
          Kvinnojourerna drivs av frivilliga krafter, ibland tillsammans
          med anställda. De som deltar är alltid kvinnor. Efterhand har
          jourerna fått stor erfarenhet av misshandlade kvinnors beteende
          och behov och har därför blivit viktiga kunskapscentra. Kvinnojourorganisationerna
          har intrycket att särskilt psykiskt funktionshindrade och lätt
          utvecklingsstörda kvinnor är utsatta för våld.
        </p>
        <p xml:id="i-SAvVxHDU77JzswmbaFn6n2">
          Polisväsendet har enligt kvinnojourorganisationerna kommit längst
          i kunskap om misshandel av kvinnor. Men det gäller kvinnor utan
          funktionshinder. Kunskaperna om olika former av funktionshinder
          är knappa. Risken är att kvinnan inte blir ansedd som trovärdig,
          särskilt vid dolda funktionshinder, t.ex. lättare utvecklingsstörning.
        </p>
        <p xml:id="i-NbjmPR1SsQNcJwyNtufFGC">
          Vid rättegång kan det saknas uppgift om att ett funktionshinder
          finns med i bilden. Kvinnan kan på grund av sitt funktionshinder
          verka virrig och annorlunda, vilket troligtvis påverkar bedömningen
          av hennes trovärdighet i rätten.
        </p>
        <p xml:id="i-9ogAT48JGL3gU3Yq9ZsbiB">
          Ur rättssäkerhetssynpunkt är det av stor betydelse att det framkommer
          om funktionshinder föreligger och vilka begränsningar funktionshindret
          i så fall medför, och att det finns kunskap om funktionshinder
          bland jurister och nämndemän.
        </p>
        <p xml:id="i-M5aPznsxQUgfMoG3jtrCSU">
          Mot denna bakgrund vill jag fråga socialministern:
        </p>
        <p xml:id="i-AE5dwrKbQchXKZvuJUyUtw">
          1. Vi har mycket dåliga kunskaper om hur många och på vilket
          sätt kvinnor med funktionshinder är utsatta för våld och övergrepp.
          Det behövs därför mer statistik och framför allt mer forskning
          inom flera områden som givits exempel på ovan. Är ministern beredd
          att satsa på detta?
        </p>
        <p xml:id="i-VWCS9CxmZgsgzVmEZj7TA5">
          2. Det råder stor okunskap om kvinnors med funktionshinder utsatthet
          inom vård och omsorg. Det krävs en bred allmän debatt, utbildning
          och ett medvetandegörande av problemet både i hemmet och på vårdinrättningarna.
          Är ministern beredd att medverka till att lyfta denna fråga för
          mer utbildning för personal och en bredare allmän kunskap?
        </p>
        <p xml:id="i-WSEX6YiS5DJNRwEAVNAeH">
          3. Det behövs mer kunskap och utbildning också inom polis och
          i övrigt rättsväsende om funktionshinder och om kvinnors med funktionshinder
          särskilda utsatthet i en beroendeställning. Är ministern beredd
          att göra en insats för att öka förståelsen och kunskapen inom
          detta område?
        </p>
      </div>
    </body>
  </text>
</TEI>
