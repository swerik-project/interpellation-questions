<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200102--0101">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200102--0101</head>
        <author who="i-Ev13DrJjHbo85jEmQ5EPLM">Thalén Finné, Ewa (m) </author>
        <recipient who="i-HP26Ex6XfZD2gozC8P6pdm">näringsminister Björn Rosengren </recipient>
        <topic>aktivitetsgarantin</topic>
        <docDate when="2001-11-23">den 23 november</docDate>
        <status when="unknown" byWhom="näringsminister Björn Rosengren " byWhomId="i-HP26Ex6XfZD2gozC8P6pdm" status="answered">besvarad</status>
        <external_id source="rdwebb">GP10101</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2001/02:101 av Ewa Thalén Finné (m) till näringsminister
          Björn Rosengren om aktivitetsgarantin
        </IPQ_title>
      </div>
      <div type="IPQuestionBody">
        <p xml:id="i-RQg71nQLT9JciMB35uv6fy">
          I en departementsskrivelse från Näringsdepartementet Ändringar
          i lagen om arbetslöshetsförsäkring med anledning av aktivitetsgarantin
          (Ds 2001:39) föreslås ett flertal ändringar i nuvarande regler
          som rör dem som deltar i aktivitetsgarantin. Landsorganisationen
          (LO) anser att förslagen får som konsekvens att de bestraffar
          arbete.
        </p>
        <p xml:id="i-7CoNCUTBdrjv6cwJtypkWP">
          LO har rätt i sin kritik. Aktivitetsgarantin är inget uttryck
          för arbetslinjen. Samhället måste konsekvent uppmuntra arbete
          och motverka bidragsberoende som leder till inlärd hjälplöshet.
          I skrivelsen föreslås bl.a. att den som deltar i aktivitetsgarantin
          enbart ska kunna arbeta in ett nytt arbetsvillkor inom ramen för
          aktivitetsgarantin.
        </p>
        <p xml:id="i-Kqmvr5WnrZCHBRaE9JWivG">
          Ett annat förslag handlar om att den som lämnar aktivitetsgarantin
          utan att ha funnit ett nytt arbete helt ska förlora rätten till
          a-kassa och aktivitetsstöd. Detta skulle få den absurda konsekvensen
          att en person som är missnöjd med de aktiviteter hon eller han
          erbjudits inom aktivitetsgarantin får svårt att konkret visa sitt
          missnöje.
        </p>
        <p xml:id="i-6jdyLxN9D38FsoMjZT7nfq">
          Ännu allvarligare är att den som delvis kan försörja sig själv
          genom att ta kortare jobb och uppnå ett nytt arbetsvillkor inom
          ramen för aktivitetsgarantin kan förlora ekonomiskt på att arbeta.
          När en individ uppfyllt arbetsvillkoret ska nämligen denne lämna
          aktivitetsgarantin.
        </p>
        <p xml:id="i-XyExNGHb7QbU3XyT9Bg2Sn">
          Har personen då ett deltidsvikariat får hon eller han inte längre
          aktivitetsstödet och ersätts inte med a-kassa eller annan ersättning.
          Detta leder till att om individen i stället säger upp sig från
          sitt deltidsvikariat får han eller hon a-kassa på heltid, vilket
          kan ge högre ersättning än vad deltidslönen uppgick till.
        </p>
        <p xml:id="i-kwCM8qJZUr1ioW8jXxNGF">
          Barbro, 59 år och boende i Stockholm, är ett talande exempel
          på aktivitetsgarantins negativa effekter. Hon är arg. Barbro är
          en av alla dem som regeringen och AMS tvingat att delta i aktivitetsgarantin.
          "Flum, det är rent flum", säger Barbro. Hennes utbildning inom
          AGA består bl.a. i att träna högläsning.
        </p>
        <p xml:id="i-3bfS544ndu54ezQvsFNYkd">
          Hon känner sig kränkt och ledsen. Hennes självförtroende har
          minskat och hon tycker att aktivitetsgarantin gör henne passiv.
          Arbetslösa behandlas som barn, inte som vuxna människor med massor
          av nyttiga arbetslivserfarenheter. "Jag kunde inte drömma om att
          börja på dagis vid 60 års ålder", säger Barbro. (Expressen den
          3 januari 2001).
        </p>
        <p xml:id="i-R8abbqFxWkTCSR78DQZckf">
          De aktiva åtgärder som ska användas för att hjälpa människor
          som tillfälligt står utan arbete måste ge konkreta resultat: Att
          fler människor får ett nytt riktigt arbete. Aktivitetsgarantin
          ger inte tillräckligt bra resultat och håller inte den höga kvalitet
          som arbetslösa har rätt att kräva.
        </p>
        <p xml:id="i-HekZjBMAdBQVyoUzEcLxzx">
          Vi moderater anser att arbetsmarknadspolitiken ska sätta människor
          i arbete, inte bara bevilja dem nya bidrag. Detta ställer krav
          på att insatserna anpassas efter varje person. Det förutsätter
          en mångfald, valfrihet och individualisering som nästan helt saknas
          i dagens arbetsmarknadspolitik.
        </p>
        <p xml:id="i-UjGfvhJgJ4wbLX4YfuReKq">
          Det är den som är arbetslös som ska sättas i centrum. Den arbetslöse
          ska inte vara en klient hos en arbetsmarknadsmyndighet utan en
          medborgare med rätt att få kvalificerad service och behandlas
          med respekt. Den enskilde måste själv få ha det avgörande inflytandet
          över vilken utbildning eller aktivitet som hon eller han ska satsa
          på för att sedan kunna få ett nytt jobb.
        </p>
        <p xml:id="i-FHyd5P6XaxoPkpKHrmVfpz">
          Mot bakgrund av ovanstående vill jag till statsrådet Björn Rosengren
          ställa följande frågor:
        </p>
        <p xml:id="i-QkfUbCYxiNSCqjP3v8cy2J">
          1. Vilka initiativ ämnar statsrådet vidta för att aktivitetsgarantin
          ska uppmuntra till arbete och inte bidragsberoende?
        </p>
        <p xml:id="i-VmacGKXrQJmjiMC5cXztj6">
          2. Vilka initiativ ämnar statsrådet vidta för att arbetslösa
          som genomför aktiviteter inom aktivitetsgarantin ska uppfatta
          dem som meningsfulla i stället för kränkande?
        </p>
      </div>
    </body>
  </text>
</TEI>
