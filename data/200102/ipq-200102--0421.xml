<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200102--0421">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200102--0421</head>
        <author who="i-XReDscGERZf5yzSxFeceD3">Fleetwood, Elisabeth (m) </author>
        <recipient who="i-ESKbhHz2VETwMj9meYcmxk">socialminister Lars Engqvist </recipient>
        <topic>folksjukdomen benskörhet</topic>
        <docDate when="2002-04-26">den 26 april</docDate>
        <status when="unknown" byWhom="socialminister Lars Engqvist " byWhomId="i-ESKbhHz2VETwMj9meYcmxk" status="answered">besvarad</status>
        <external_id source="rdwebb">GP10421</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2001/02:421 av Elisabeth Fleetwood (m) till socialminister
          Lars Engqvist om folksjukdomen benskörhet
        </IPQ_title>
      </div>
      <div type="IPQuestionBody">
        <p xml:id="i-J9CaNr34Bo9RKyQ9tAZPfN">
          Med flest höftfrakturer i världen och flest kotfrakturer inom
          EU intar Sverige en föga eftersträvansvärd topposition i den internationella
          osteoporosstatistiken. Varje år inträffar i Sverige 70 000 frakturer
          på grund av benskörhet. Varannan kvinna och var fjärde man över
          50 år befinner sig i riskzonen.
        </p>
        <p xml:id="i-Vb7fQmF3yZkufBftQZUwE4">
          Antalet frakturer har tredubblats sedan 1950-talet. Benskörhet
          är i dag en av Sveriges mest omfattande folksjukdomar och utgör
          en betydande belastning på sjukvården och äldreomsorgen. Osteoporos
          kräver fler vårddagar på sjukhus än hjärtinfarkter, lungsjukdomar,
          reumatoid artrit, diabetes och en del andra sjukdomar tillsammans.
        </p>
        <p xml:id="i-CBFM5s9XJQ4aVUezwdUFv8">
          Osteoporos betraktades tidigare som en oundviklig följd av åldrandet,
          framför allt kvinnors åldrande. Detta är i dag en förlegad attityd.
          Den medicinska och tekniska utvecklingen har medfört goda möjligheter
          att med tidig diagnos och behandling motverka uppkomsten av frakturer.
          Detta är särskilt viktigt, eftersom varje fraktur i sig medför
          en kraftigt ökad risk för ytterligare frakturer.
        </p>
        <p xml:id="i-8F7My8y4yqQhTfM6jibF9Q">
          Osteoporos är en komplex och mångfasetterad sjukdom. Forskningen
          kom i gång sent. Orsakerna är otillräckligt kartlagda. Ålder är
          en riskfaktor för frakturer. Kvinnor har högre risk men också
          ett betydande antal män drabbas. Ökad risk för osteoporos är emellertid
          också en följd av ett stort antal andra sjukdomar och tillstånd
          eller läkemedelsbehandling, t.ex. kortison. Det finns genetiska
          orsaker. Även unga människor kan drabbas av osteoporos som en
          följd av andra sjukdomar eller, exempelvis, ätstörningar. Unga
          kvinnor kan drabbas av osteoporos i samband med graviditet. Såväl
          kvinnliga som manliga elitidrottare kan drabbas av osteoporos.
          Dansare likaså. Listan kan göras lång.
        </p>
        <p xml:id="i-TJzCrZ4ef6bv2Y1uYm1RwH">
          I december 2001 presenterade International Osteoporosis Foundation
          (IOF) en rapport över osteoporosvården i EU-länderna @ Osteoporosis
          in the European Union: A Call for Action. Denna är en uppföljning
          av den expertrapport som på begäran av EU-parlamentet lades fram
          1998. Anledningen var då som nu den snabba ökningen av antalet
          osteoporosrelaterade frakturer, insikten om det stora lidande
          som osteoporos innebär för dem som drabbas och de växande kostnaderna
          för sjukvårdssystemen i EU-länderna. På tre år har kostnaderna
          för sjukvård ökat med 33 %. Antalet höftfrakturer har på fyra
          år ökat med 25 % till 480 000 per år @ alla andra frakturer oräknade.
          Sverige ligger högst med 20,14 höftfrakturer per 10 000 invånare.
        </p>
        <p xml:id="i-9koJwAK1LEW1bj3Jd3pwEm">
          Benskörhet har också uppmärksammats av Världshälsoorganisationen
          som ett globalt folkhälsoproblem. Eftersom risken för osteoporos
          och osteoporosrelaterade frakturer ökar med åldern, växer problemet
          i takt med alltfler äldre i befolkningen.
        </p>
        <p xml:id="i-4HPrP7PoNoG6iCoA4gFn89">
          Även om en del regeringar har uppmärksammat detta växande folkhälsoproblem
          och har börjat agera visar EU-rapporten att utvecklingen av osteoporosvården
          går trögt. Det folkhälsoprogram som håller på att arbetas fram
          inom EU uppmärksammar osteoporos på flera punkter. EU-kommissionären
          David Byrne anser att det nu är dags att göra vad man kan på ansvarig
          nivå för att motverka det onödiga mänskliga lidande som osteoporos
          orsakar.
        </p>
        <p xml:id="i-NoK4jKiwYoaQq9hC4mH3FJ">
          Det förhållandet att Sverige är värst drabbat av osteoporos borde
          ha medfört ett särskilt stort intresse för att ta vara på de tekniska
          och medicinska möjligheterna att bemästra situationen och motverka
          den ökning av antalet osteoporosrelaterade frakturer som vi riskerar
          som en följd av en snabbt åldrande befolkning. Så är emellertid
          inte fallet.
        </p>
        <p xml:id="i-7BU7KkXQD4YA8ZEEE6FDHv">
          Den nya rapporten visar att Sverige, efter Storbritannien, intar
          bottennoteringen i fråga om tillgång till bentäthetsmätare med
          4,8 bentäthetsmätare per miljon invånare. Det kan jämföras med
          Italien 10,5, Finland 8,5, Belgien 20,0, Danmark 7,4, Tyskland
          10,0. Detta trots att dessa länder har betydligt färre höftfrakturer
          per miljon invånare: Italien 13,62, Finland 14,86, Belgien 13,12,
          Danmark 17,93, Tyskland 16,46.
        </p>
        <p xml:id="i-XhgrRF9Ngk87Pbhz9iZCZR">
          I Sverige är bentäthetsmätare fortfarande alltför glest förekommande.
          De flesta är koncentrerade till de stora universitetssjukhusen.
          I några svenska landsting finns inte en enda bentäthetsmätare.
          Inom den offentliga primärvården förekommer de knappast inte alls.
        </p>
        <p xml:id="i-2RpXo1o8S6bRQnarh8qAhm">
          Osteoporos är fortfarande vår mest underdiagnostiserade och mest
          underbehandlade folksjukdom.
        </p>
        <p xml:id="i-AhGDLzyKnSGwAXE1gnNch9">
          En enkät som Riksföreningens Osteoporotiker @ ROP @ nyligen genomfört
          bland sina medlemmar visar att dessa i skrämmande hög utsträckning
          har multipla frakturer som medför betydande funktionshinder och
          behov av hjälp i vardagen. Funktionshinder i kombination med svår
          värk och rädsla för ytterligare frakturer medför att många blir
          socialt isolerade och bundna i sina bostäder. Skrämmande många
          vågar inte ens ta en promenad.
        </p>
        <p xml:id="i-7HqP33HPH6aPptPZmJcXfQ">
          Dessa tillhör ändå det fåtal patienter som har fått diagnos och
          behandling om än sent. De allra flesta osteoporospatienter blir
          aldrig uppmärksammade. Kunskaperna inom sjukvården är otillräckliga.
          Tidigare ingick kunskap om osteoporos i allmänhet inte i läkarutbildningen
          utan har tillkommit först under senare år. Här finns ett stort
          behov av utbildning.
        </p>
        <p xml:id="i-HnvGDm1FmoYxotmLQLnMLW">
          Bland många beslutsfattare förefaller det fortfarande finnas
          en övertro på att en förbättrad livsstil med bättre kost och mer
          motion ska lösa problemet med frakturer på grund av osteoporos.
          Goda hälsovanor kan säkerligen medverka till att begränsa antalet
          frakturer eller åtminstone skjuta dem framåt i tiden. Att detta
          skulle lösa hela osteoporosproblematiken är emellertid inte trovärdigt.
          Problemet är alldeles för stort. Det finns redan alltför många
          osteoporospatienter med svåra problem som inte har fått diagnos
          och behandling. De lär inte bli färre med tiden. Det finns inget
          enkelt sätt att komma ifrån det folkhälsoproblem som osteoporos
          utgör. Tvärtom, det brådskar med insatser för att osteoporos inte
          ska utvecklas till en gökunge som tränger undan andra behov inom
          sjukvården. Det finns inga ursäkter för att vänta.
        </p>
        <p xml:id="i-9zSriJ8qVYvnsobrwBQMhm">
          Vad åtgärder avser socialministern att vidta för att få till
          stånd en effektiv osteoporosvård i syfte att begränsa den alarmerande
          utvecklingen av osteoporosrelaterade frakturer?
        </p>
        <p xml:id="i-SyhzmSHRh8QsiJoBpyoPnX">
          Vilka åtgärder avser socialministern att vidta för att förbättra
          patienternas tillgång till tidig diagnos och behandling?
        </p>
      </div>
    </body>
  </text>
</TEI>
