<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200102--0468">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200102--0468</head>
        <author who="i-2xzcr3nLPgka3s5j7pZ98N">Saarinen, Ingegerd (mp) </author>
        <recipient who="i-HP26Ex6XfZD2gozC8P6pdm">näringsminister Björn Rosengren </recipient>
        <topic>drivmedel och miljö</topic>
        <docDate when="2002-04-26">den 26 april</docDate>
        <status when="unknown" byWhom="näringsminister Björn Rosengren " byWhomId="i-HP26Ex6XfZD2gozC8P6pdm" status="answered">besvarad</status>
        <external_id source="rdwebb">GP10468</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2001/02:468 av Ingegerd Saarinen (mp) till näringsminister
          Björn Rosengren om drivmedel och miljö
        </IPQ_title>
      </div>
      <div type="IPQuestionBody">
        <p xml:id="i-LBstbnFX5XpQRYeon8FmuC">
          Transportsektorn måste ta sitt ansvar för utsläpp av växthusgaser,
          inte minst med tanke på prognoser om ökande koldioxidutsläpp i
          framtiden. Alternativa drivmedel har potential att minska miljöbelastningen
          genom att både sänka koldioxidutsläppen och ge renare emissioner.
        </p>
        <p xml:id="i-N1mtC1NZzov9ZpBfEca2d5">
          Här har Sverige en nästan unikt god situation genom god tillgång
          på biomassa och biprodukter, en stark fordonsindustri, innovativa
          företag samt inte minst genom miljöintresserade människor, kommuner
          och företag. Dessutom har vi inga olje- eller fossilgasresurser
          att försvara. En lyckad teknisk utveckling skulle kunna få positiva
          effekter i form av bättre miljö, arbetstillfällen inte minst i
          glesbygd, säkrare energiförsörjning och förhoppningsvis även teknikexport.
        </p>
        <p xml:id="i-A33UUy6hQB76De4gNPHGvh">
          Insatserna när det gäller forskning, utveckling och investeringar
          har dock hittills varit något ensidiga och inriktade på spår som
          kanske visar sig inte ha så stor potential som vi hoppats.
        </p>
        <p xml:id="i-YSP1iHDVocETduovScZuL7">
          För biogas ser experter samt även en statlig utredning en begränsad
          potential på grund av begränsad råvarutillgång och dyra processer.
          Etanol ur prima jordbruksprodukter som vete kan ge stora volymer,
          men är ingen långsiktig lösning. Att producera etanol ur cellulosa
          är, efter många år, fortfarande på forskningsstadiet och konceptet
          lär enligt en del experter knappast kunna nå rimliga krav på energieffektivitet.
          Rapsmetylester anses kunna utgöra ett intressant nischbränsle
          men knappast mer på grund av begränsad avkastning. För vätgas,
          som många forskare ser som ett framtida ideal, är det fortfarande
          långt till realistiska produktions- och distributionsmetoder inom
          ett hållbart samhälle samt inte minst avseende fordon.
        </p>
        <p xml:id="i-PjWBCxvnBFKmRJx8W6jVtf">
          På forskningssidan bedrivs ett omfattande, flerårigt forskningsprogram
          om etanol ur cellulosa. För övriga typer av drivmedel finns knappast
          några forskningsmedel tillgängliga alls inom berörda myndigheter.
          De summor som staten lägger på denna typ av FoU är för övrigt
          relativt små om man jämför med närliggande områden som t.ex. olika
          forskningsprogram för miljövänligare fordonsteknik.
        </p>
        <p xml:id="i-WnYt29NYDxicJ9oVjdm3fu">
          När det gäller investeringar i produktion och subvention av drift
          får biogas och etanol årligen stora summor från statsbudgeten
          och dessutom ett starkt kommunalt stöd. Anläggningar för biogas
          betalas till stor del med LIP-medel, och biogasen som produceras
          är helt skattebefriad. Totalt har flera hundra miljoner kronor
          av offentliga medel satsats på biogasutbyggnad de senaste åren,
          och takten är ökande. Etanolproduktionen subventioneras i dag
          med omkring 300 miljoner kronor per år i form av skattedispenser.
          Förutom mindre volymer av rapsmetylester stöds inga andra typer
          av drivmedel på detta vis.
        </p>
        <p xml:id="i-9Ye6akdNaHcevKmPLtNZoz">
          Den ensidiga situationen kan förstärkas av att ett föreslaget
          direktiv för biodrivmedel inom EU helt klart är utformat för att
          tvinga fram en snabb expansion av etanol och biodiesel från jordbruksprodukter,
          tillverkat med dagens kända teknik.
        </p>
        <p xml:id="i-DgUGhQQ5Uze84RSF9ncrp8">
          Det är uppenbart att det behövs mer forskning och även forskning
          inom existerande men kanske främst andra fält för att finna framtida
          drivmedel och energibärare, samt effektiva produktionsprocesser.
          Andra metoder som t.ex. att producera syntesgas ur biomassa och
          andra råvaror och sedan använda det för att producera olika typer
          av drivmedel har pekats ut av Vägverket, Energimyndigheten och
          Vinnova som exempel på en intressant teknologi som borde prövas.
        </p>
        <p xml:id="i-MMD88AzWNoe7FNAzyemrKv">
          Avser statsrådet lägga något förslag på hur utvecklingen av alternativa
          drivmedel ska stimuleras så att miljöbelastningen minskar?
        </p>
      </div>
    </body>
  </text>
</TEI>
