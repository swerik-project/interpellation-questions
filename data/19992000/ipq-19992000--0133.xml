<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-19992000--0133">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-19992000--0133</head>
        <author who="i-97ancH8vcZWM84VcKVCDX7">Andersson, Margareta (c) </author>
        <recipient who="i-3wVE19WEnkoueWU41a2FfR">statsrådet Ingegerd Wärnersson </recipient>
        <topic>barnkonto</topic>
        <docDate when="1999-12-06">den 6 december</docDate>
        <status when="unknown" byWhom="statsrådet Ingegerd Wärnersson " byWhomId="i-3wVE19WEnkoueWU41a2FfR" status="answered">besvarad</status>
        <external_id source="rdwebb">GN10133</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 1999/2000:133 av Margareta Andersson (c) till
          statsrådet Ingegerd Wärnersson om barnkonto
        </IPQ_title>
      </div>
      <div type="IPQuestionBody">
        <p xml:id="i-BzGFXNn2WM3f5gc5PqG6dF">
          Familjepolitiken måste formas med utgångspunkt från att ge bästa
          möjliga förutsättningar för en bra uppväxt för alla barn. Det
          är föräldrarna som har ansvar för barnens uppväxt. Statens och
          kommunernas ansvar ska bara vara stödjande. Stora delar av den
          socialdemokratiska familjepolitiken har genom historien utgått
          från att föräldrarna inte klarar att ta ansvar för barnens uppväxt
          och uppfostran och att omsorgen om barnen ska utgå från en och
          samma mall. Nästa förslag i denna riktning är regeringens förslag
          om att stegvis, fr.o.m. 2001, införa en maxtaxa inom förskoleverksamhet
          och skolbarnsomsorg. Centerpartiet avvisar förslaget. Förslaget
          utgår från att alla barn ska få sin omsorg i den kommunala verksamheten.
          Den privata och kooperativa omsorgen kommer att missgynnas i förhållande
          till den offentliga. Alternativa barnomsorgslösningar kommer att
          få svårt att hävda sig. Valfriheten inskränks och mångfalden inom
          barnomsorgen hämmas.
        </p>
        <p xml:id="i-L6vz1aV3BSiJTCDCJZemMd">
          Statens, kommunens och det civila samhällets uppgift är att stötta
          föräldraskapet och ge likvärdiga förutsättningar för alla barn
          att behålla sin kreativitet och skaparglädje upp i vuxen ålder.
          Det ska också finnas ett starkt skydd för enskilda barn från övergrepp
          och annat som kränker barnens integritet eller hindrar deras utveckling
          i att bli kreativa och självständiga individer.
        </p>
        <p xml:id="i-ApN76ehfe8ChBUv8WcTUDk">
          Varje familj ska själv ha makten hur omsorgen om barnen ska formas.
          Familjepolitiken ska inte diktera villkoren för omsorg och uppfostran.
          Det är i första hand föräldrarnas ansvar. Det som påverkar barnens
          uppväxtvillkor är faktorer såsom ekonomi, arbete, den nära omgivningens
          stöd och sociala förhållanden. De ekonomiska stöden ska underlätta
          för föräldrar att axla föräldrarollen allt för att den uppväxande
          generationen ska bli en trygg och självständig generation.
        </p>
        <p xml:id="i-6a5WkwDAZPeALWdkoX3ptm">
          Centerpartiet vill främja mångfalden inom barnomsorgen och föräldrar
          ska ha en reell möjlighet att välja omsorgsform. Utvecklingen
          och den pedagogiska förnyelsen inom förskolan främjas om alternativa
          lösningar tillåts att växa. Centerpartiet anser att det är bättre
          att använda resurserna så att de kommer alla barnfamiljer till
          del, och att inte ensidigt gynna en form av omsorg.
        </p>
        <p xml:id="i-AkbQbNidrMrkRvLsWDm7MJ">
          Maxtaxan är en dyr reform. Svenska kommunförbundet har beräknat
          kostnaden till drygt 8 miljarder kronor. Den höga kostnaden beror
          dels på minskade barnomsorgsavgifter, dels på ökad efterfrågan
          av kommunal barnomsorg. Kommunförbundets analys visar att skatteintäkterna
          bara kommer att öka marginellt, föräldrar kommer inte att öka
          sin arbetstid i den utsträckning som regeringen förutspår.
        </p>
        <p xml:id="i-2GVJQCKKQ7SdS1jhRQbsgE">
          Centerpartiet, vill i stället för att införa en maxtaxa, förnya
          familjestödet och ge familjen ett barnkonto som de kan disponera
          under barnets förskoleår. Föräldrarna kan använda pengarna för
          att minska sin arbetstid, delta i förskolans aktiviteter, köpa
          omsorgstjänster eller använda för konsumtion.
        </p>
        <p xml:id="i-MqmfQ72GKywgTwtKPt7t9P">
          Pengarna beskattas när "de tas ut" från kontot och läggs på den
          övriga inkomsten. Hög inkomst leder till hög skatt och i lägre
          inkomstlägen blir skatten lägre. Barnkontot leder till ett lägre
          beroende av inkomstprövat bostadsbidrag och minskat försörjningsstöd
          från socialtjänsten.
        </p>
        <p xml:id="i-C2HT7SNtkj9N2e1AJKZ1ZU">
          Vi anser att barnkontot ska finnas tillgängligt när barnet fyller
          ett år och upp tills barnet fyller sex år. Barnkontot ska omfatta
          100 000 kr per barn som fritt kan disponeras under femårsperioden.
        </p>
        <p xml:id="i-RAmmaaMxnVazY5apZhrTiK">
          Det ger familjen, oberoende av hur den ser ut, större möjligheter
          att skapa en trygghet med utgångspunkt från de omgivande förutsättningarna.
          Om föräldrar får större möjlighet att välja barnomsorg och styra
          över sin egen tid blir också barnen tryggare.
        </p>
        <p xml:id="i-KhmfYTdfEgFjDWG5gnYhYa">
          1. Vilka åtgärder avser ministern att vidta för att öka föräldrarnas
          valfrihet?
        </p>
        <p xml:id="i-KfzMbTZEyuhHMgyYxfb6bt">
          2. Vilka åtgärder avser ministern att vidta för att ge olika
          alternativa barnomsorgsformer likvärdiga möjligheter?
        </p>
      </div>
    </body>
  </text>
</TEI>
