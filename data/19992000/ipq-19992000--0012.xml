<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-19992000--0012">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-19992000--0012</head>
        <author who="i-EFJ93MgPh6dJrzDB1Tt657">Andersson, Yvonne (kd) </author>
        <recipient who="i-3wVE19WEnkoueWU41a2FfR">statsrådet Ingegerd Wärnersson </recipient>
        <topic>praktiska ämnen i skolan</topic>
        <docDate when="1999-09-22">den 22 september</docDate>
        <status when="unknown" byWhom="statsrådet Ingegerd Wärnersson " byWhomId="i-3wVE19WEnkoueWU41a2FfR" status="answered">besvarad</status>
        <external_id source="rdwebb">GN1012</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 1999/2000:12 av Yvonne Andersson (kd) till statsrådet
          Ingegerd Wärnersson om praktiska ämnen i skolan
        </IPQ_title>
      </div>
      <div type="IPQuestionBody">
        <p xml:id="i-31iTwnuVJxRxhagHDpD55L">
          Många elever är skoltrötta. Deras föräldrar vittnar om problemet
          med en alltför teoretiskt inriktad skola. De elever med klara
          praktiska intressen har ofta störst problem. Meningslöshet, skolk,
          disciplinsvårigheter, mobbning och dålig arbetsmiljö för alla
          är ofta konsekvenser av att skolans verksamhet inte motsvarar
          elevers olika behov.
        </p>
        <p xml:id="i-Fy4WsA4ZkK7qANuS9Vu5Qh">
          Jag delar den människosyn som finns i vår läroplan, västerländsk-humanistisk
          människosyn. Den innebär att människor är olika, de kan och har
          förmåga att tillsammans med andra utvecklas. En del människor
          har mer av praktisk begåvning, andra mer av teoretisk och många
          en god mix av dem båda. Konsekvenserna av denna syn är att var
          och en äger rätt att utvecklas efter sin förmåga så långt som
          möjligt.
        </p>
        <p xml:id="i-RZh5SwxK1ZgXJYurqB1PUs">
          En tillbakablick visar att för endast några årtionden sedan dominerades
          vårt samhälle av den praktiska kunskapen. Nu har pendeln slagit
          över och vi har en dominans av den teoretiska. I dagens samhälle
          är den teoretiska kunskapen tillgänglig för alla men den praktiska
          finns knappt att tillgå.
        </p>
        <p xml:id="i-JEtD96ydPAcCA3r19N9653">
          Skolämnen med praktiskt innehåll har fått allt sämre tilldelning
          av skolans tid. Dessutom har de i hög grad teoretiserats och många
          gånger bedöms eleverna efter sina teoretiska kunskaper också i
          praktiska ämnen. Till högre utbildningar krävs teoretisk kunskap
          också när man ska gå en praktiskt inriktad utbildning. Visserligen
          är humaniora bra för en tekniker och praktisk vardagskunskap är
          bra för en humanist, men vi behöver en balans mellan teoretisk
          och praktisk kunskap.
        </p>
        <p xml:id="i-JCRss8FszcfJfPXyCyhNFK">
          Tendensen att undervärdera praktisk kunskap är förkastlig för
          samhällets välstånd och den enskildes välbefinnande. Samhället
          har ansvar för att praktiska och teoretiska intressen stimuleras
          och utvecklas i människors kunnande. Att människors olikheter
          värderas och respekteras i utbildningssystem, i yrkesprofession
          och inom de funktioner som faktiskt aldrig har erkänts som yrkesarbete.
        </p>
        <p xml:id="i-Lnk2jCBSLNohiDa6ZcvNij">
          Människor har förmågan att söka de kunskaper som behövs om samhället
          erbjuder utbildning. De kan utvecklas och ge mycket inom de områden
          som de är intresserade av om samhället öppnar upp för det. Ska
          den människosyn som finns tydlig i läroplanen förverkligas i skolans
          verksamhet måste det praktiska kunnandet uppvärderas och ges en
          central plats också i betygssättning av elever.
        </p>
        <p xml:id="i-QjqrMTUAqDsBLcDqfcHPYD">
          Vad avser statsrådet göra för att den praktiska kunskapen ska
          uppvärderas i skolan?
        </p>
      </div>
    </body>
  </text>
</TEI>
