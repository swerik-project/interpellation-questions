<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-19992000--0244">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-19992000--0244</head>
        <author who="i-LQkHPw9HasEs3KVdtLozXh">Larsson, Ewa (mp) </author>
        <recipient who="i-4CwyNH4xXJhZj5wdBAzmSY">justitieminister Laila Freivalds </recipient>
        <topic>samerna</topic>
        <docDate when="2000-02-21">den 21 februari</docDate>
        <status when="unknown" byWhom="jordbruksminister Margareta Winberg " byWhomId="i-4qJ1WSYreoe9MGDFPCwZKy" status="answered">besvarad</status>
        <external_id source="rdwebb">GN10244</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 1999/2000:244 av Ewa Larsson (mp) till justitieminister
          Laila Freivalds om samerna
        </IPQ_title>
      </div>
      <div type="IPQuestionBody">
        <p xml:id="i-JznABXPQvobRffYCY26QUx">
          När en person i Stockholm i våras anmäldes för att denne körde
          omkring med dekalen "Rädda vargen @ Skjut en same!" på sin bil,
          valde åklagaren att lägga ned utredningen. Det blev inget åtal
          för hets mot folkgrupp. Det misstänkta brottet faller under tryckfrihetsförordningen.
          Eftersom klistermärket var äldre än ett år, vilket var preskriptionstiden
          i det aktuella fallet, blev det inget åtal.
        </p>
        <p xml:id="i-8joBPUQNvwR5sPFvtyvqjd">
          I Sverige år 2000 kan man uppmana till mord på medlemmar av en
          folkgrupp utan att riskera någon påföljd! Ska samerna i rädsla
          behöva förneka sitt ursprung? De alltmer uppenbara rasistiska
          tendenserna mot samer oroar mig. Samtidigt stör jag mig på tystnaden
          runt sådana här saker. Stämningen mot samer har piskats upp efter
          samernas protester mot den fria fjälljakten. I t.ex. Kiruna kan
          man inte ha en sameflagga på bilen, Sameradioskylten får inte
          vara i fred och det är omöjligt att skylta med Kirunas samiska
          namn. Skylten saboteras direkt när den sätts upp. Det här är tecken
          på att något inte står rätt till. Insändarna i tidningar, i synnerhet
          i norra Sverige, eller de s.k. tycka-till-programmen i radio innehåller
          allt grövre påhopp på samerna. Det är som att det blivit accepterat
          att angripa samerna och det innebär i sin tur att de med rasistiska
          motiv vågar alltmer.
        </p>
        <p xml:id="i-HhcWSwW8UZB6sCSuFs3auz">
          Enligt Diskrimineringsombudsmannens (DO) utredning Etnisk diskriminering
          mot samer anser närmare 75 % av de tillfrågade samerna att Sverige
          i viss mån är ett samefientligt samhälle. Knappt hälften anser
          att fientligheten har ökat inom Sápmi (Sameland) på senare tid.
          Var tredje same säger sig, på grund av sitt samiska ursprung,
          ha blivit utsatt för nedsättande tillmälen och var femte trakasserad
          på sin arbetsplats. Samer bosatta inom Sápmi upplever problemen
          som störst och tendensen är särskilt tydlig bland unga. 60 % säger
          sig uppleva att motsättningarna inom Sápmi mellan samer och icke-samer
          har ökat de senaste fem åren. Småviltsjakten tas upp som den främsta
          orsaken. Ingen av de tillfrågade har dock gjort en anmälan till
          polisen om olaga diskriminering.
        </p>
        <p xml:id="i-2XMKyj1B68pwQU4aUVrAAN">
          Trots att vi i Sverige är vana vid att formulera tankar och synpunkter
          på hur olika totalitära stater runt om i världen behandlar sina
          minoriteter förs ingen egentlig debatt om den samiska kulturens
          förutsättningar i Sverige. Kanske är det så att vi fortfarande
          tror att ett demokratiskt samhälle automatiskt behandlar sina
          minoriteter på ett godtagbart sätt. Men erfarenheterna från västvärldens
          demokratier förskräcker.
        </p>
        <p xml:id="i-Ehefkgyq9bNkYgKaCiGvud">
          Urbefolkningarna har sällan eller aldrig fått någon chans att
          bli hörda, tagna på allvar, eller representerade av de demokratiska
          institutionerna. Inte ens Sverige kan undgå kritik på den punkten.
        </p>
        <p xml:id="i-RxyuUFx6FAfWShZdEGVzwo">
          Sveriges regering beslutade i januari i år att Sverige ska ratificera
          Europarådets ramkonvention om skydd för nationella minoriteter
          samt den europeiska stadgan om landsdels- eller minoritetsspråk.
          Beslutet innebär att samer, sverigefinnar, tornedalingar, romer
          och judar erkänns som nationella minoriteter i Sverige. Ratificeringen
          innebär också att Sverige ska ge stöd och skydd åt fem minoritetsspråk
          i vårt land: samiska, finska, meänkieli (tornedalsfinska), romani
          chib och jiddisch. Om samerna erkänns som en nationell minoritet
          i Sverige bör det innebära att Sveriges regering ansvarar för
          att rasism och hets mot samer inte får förekomma i Sverige i dag.
        </p>
        <p xml:id="i-EpCpBedqM7nK6V33Si1rwp">
          Med anledning av det ovanstående vill jag fråga justitieministern
          följande:
        </p>
        <p xml:id="i-XJF2mzW95guvixsnYqXmHX">
          Vilka åtgärder avser regeringen vidta för att stoppa rasistiska
          övergrepp och hets mot samer i Sverige?
        </p>
      </div>
    </body>
  </text>
</TEI>
