<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-19992000--0271">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-19992000--0271</head>
        <author who="i-4i5vpDVzDizjgGeYkeoK2E">Lundgren, Bo (m) </author>
        <recipient who="i-3kVCtR7mCK6mW2F6oaBMR5">statsminister Göran Persson </recipient>
        <topic> försvarsövningen med Ryssland</topic>
        <docDate when="2000-03-01">den 1 mars</docDate>
        <status when="unknown" byWhom="försvarsminister Björn von Sydow " byWhomId="i-6Yv6bDMEdGpsmCZBFnnZk4" status="answered">besvarad</status>
        <external_id source="rdwebb">GN10271</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 1999/2000:271 av Bo Lundgren (m) till statsminister
          Göran Persson om försvarsövningen med Ryssland
        </IPQ_title>
      </div>
      <div type="IPQuestionBody">
        <p xml:id="i-w1R3F5EA8c2QWu8WQhbLs">
          Det efterhand upptrappade kriget i Tjetjenien har nu pågått i
          ett halvår. Bakgrunden var den omfattande terrorismen i Dagestan,
          med ursprung i Tjetjenien, och de terroristattentat som i slutet
          av sommaren skördade hundratals offer i Moskva och andra ryska
          städer. Attentaten anses ha sitt ursprung i Tjetjenien, även om
          inga bevis för detta har presenterats. Oron för vad som skulle
          hända i Ryssland i dess helhet om man inte fick situationen under
          kontroll före dumavalet i december var påtaglig.
        </p>
        <p xml:id="i-VRAApzJ4oSc1CVQPR6ZZtF">
          Den ryska ledningen inledde en omfattande insats i Tjetjenien
          med både flyg och armé. Kriget har förts med stor brutalitet.
          Huvudstaden Groznyj ligger i ruiner. Den civila befolkningen utsätts
          för stort lidande och död. Det är fråga om väsentligt mer omfattande
          insatser än vad som kan vara berättigat för att bekämpa terrorism.
        </p>
        <p xml:id="i-A6UH2EAyNdPhEtF36Cf7xn">
          Det mänskliga priset för denna politik är mycket högt. De senaste
          veckorna har flera rapporter talat om avrättningar av civila.
          Det är inte bara avskyvärt i sig, utan reser dessutom allvarliga
          frågetecken när det gäller den allmänna respekten för mänskliga
          rättigheter i Ryssland.
        </p>
        <p xml:id="i-AaZMEydCXyKWhcBCrB9ff4">
          Den ryska framfarten i Tjetjenien har väckt omfattande reaktioner.
          Den brutalitet som oskyldiga människor utsatts för och flyktingströmmar
          väcker med rätta avsky. Mycket oroande är också en tydlig rysk
          strävan att demonstrera militär makt i området.
        </p>
        <p xml:id="i-37QzthbqsYEDxECxBanDbg">
          Den amerikanska regeringen har krävt att Moskva omedelbart ska
          utreda påstådda övergrepp. Även OSSE har tagit upp frågan med
          den ryska regeringen.
        </p>
        <p xml:id="i-E8zP43QiwdbSsSXNaqVngf">
          Tjetjenien är en del av Ryssland. Terrorism ska bekämpas. Om
          våldsinsatser behövs ska de riktas mot terroristerna och inte
          mot en befolkning. I Rysslands internationella åtaganden ingår
          styrkebegränsningar, liksom regler för krigföring, som inte får
          brytas utan att det får konsekvenser.
        </p>
        <p xml:id="i-EnHFEDRxsnGwjQPTUXhW9v">
          Sedan i höstas pågår planeringen av en samövning i Östersjön
          mellan den svenska och ryska marinen i maj i år. Om övningen genomförs
          är det första gången någonsin som Sverige genomför en bilateral
          militär övning med den ryska krigsmakten.
        </p>
        <p xml:id="i-Nzo7UGZnTtLDZaoSVB6tQ1">
          I ett anförande inför Folk och Försvar i Sälen krävde jag att
          övningen skulle ställas in. I ett brev till statsministern den
          24 januari begärde jag att Utrikesnämnden snarast skulle sammankallas
          för att diskutera frågan.
        </p>
        <p xml:id="i-LiLtdJ758eEHNJgYjtpLKB">
          Jag fick aldrig något svar på min begäran och tog därför kontakt
          med Utrikesdepartementet inför Utrikesnämndens möte den 11 februari
          för att försäkra mig om att frågan skulle tas upp. Regeringen
          vidtog trots detta inga förberedelser.
        </p>
        <p xml:id="i-JtXPjDA7HdH3Ry1ex3h5t7">
          I förra veckan uppgav tjänstemän från Försvarsdepartementet,
          efter ett besök i Moskva, att förberedelserna för övningen fortsätter
          som planerat och att det inte finns några signaler, beslut eller
          order från regeringen om att den ska avbrytas.
        </p>
        <p xml:id="i-Nsc8wpmLJVo6ehzEfSe85D">
          I ett brev till statsministern den 21 februari krävde jag att
          regeringen omedelbart ska avbryta planeringen av samövningen.
          Jag har ännu inte fått svar på detta brev.
        </p>
        <p xml:id="i-X1RsnscNzVbH7rPsP6NxUr">
          Det är anmärkningsvärt att regeringen fortsätter planeringen.
          Jag kan inte dra någon annan slutsats än att regeringens minst
          sagt cyniska förhoppning är att de brutala krigshandlingarna i
          Tjetjenien ska vara avslutade så att övningen kan genomföras som
          om ingenting hänt.
        </p>
        <p xml:id="i-UWvM1L6iwgKaonQwqwoeou">
          Det bör finnas en strävan att uppnå ett brett samförstånd om
          den svenska utrikespolitiken. Såvitt jag förstår finns i denna
          fråga en bred enighet om att planeringen bör avbrytas och att
          övningen inte bör genomföras.
        </p>
        <p xml:id="i-2qiH2iESZgZoah6QXWsbe9">
          Mot den bakgrunden vill jag fråga statsministern om regeringen
          är beredd att omedelbart avbryta förberedelserna för den planerade
          samövningen med den ryska Östersjömarinen.
        </p>
      </div>
    </body>
  </text>
</TEI>
