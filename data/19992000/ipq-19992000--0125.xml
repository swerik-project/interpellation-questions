<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-19992000--0125">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-19992000--0125</head>
        <author who="i-NgCTKqp2fs7ZtdGdg2MLiL">Biörsmark, Karl-Göran (fp) </author>
        <recipient who="i-S7LcGmD5NuSMrFDW8LBeJ1">utrikesminister Anna Lindh </recipient>
        <topic>mänskliga rättigheter på Kuba</topic>
        <docDate when="1999-12-01">den 1 december</docDate>
        <status when="unknown" byWhom="utrikesminister Anna Lindh " byWhomId="i-S7LcGmD5NuSMrFDW8LBeJ1" status="answered">besvarad</status>
        <external_id source="rdwebb">GN10125</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 1999/2000:125 av Karl-Göran Biörsmark (fp) till
          utrikesminister Anna Lindh om mänskliga rättigheter på Kuba
        </IPQ_title>
      </div>
      <div type="IPQuestionBody">
        <p xml:id="i-FbcRMK5dQxcAbfbN8hA8zd">
          Den 15@16 november i år hölls för nionde gången i rad det s.k.
          Ibero-amerikanska toppmötet. Detta möte hölls för första gången
          i Havanna och samlade flertalet av Latinamerikas statschefer samt
          regeringscheferna från Spanien och Portugal. Presidenterna från
          Costa Rica, El Salvador och Nicaragua uteblev dock som en protest
          mot Fidel Castros 40-åriga diktatur.
        </p>
        <p xml:id="i-GxQad3WfsEX6aVb7RqNQFw">
          Den av den kommunistiska regimen icke erkända demokratirörelsen
          i Kuba, bestående av bl.a. politiska partier, oberoende yrkesgrupper
          och fackföreningar, såg här en fantastisk möjlighet att inför
          och under mötet uppmärksamma den politiska, sociala och ekonomiska
          situationen i landet. Bl.a. planerade man att tillsammans författa
          ett dokument, vilket skulle innefatta frågor om mänskliga rättigheter,
          utbildningsväsendet, fackföreningar, press- och yttrandefriheten
          i Kuba, som sedan skulle överlämnas till deltagarna vid toppmötet.
          Enskilda oppositionsorganisationer planerade gatudemonstrationer.
          Den första skulle äga rum den 10 november i statsdelen Lawton,
          Havanna, under ledning av organisationen Medborgerligt Broderskap.
          Demonstranterna skulle bl.a. kräva respekt för mänskliga rättigheter
          och frisläppande av politiska fångar. Oppositionella i allmänhet,
          och oberoende journalister i synnerhet, förväntade sig att få
          träffa representanter för utländska massmedier och förmedla sin
          bild av Kuba, som ett alternativ till den Castro presenterade
          under toppmötet. I ett antal pressmeddelanden och kommunikéer
          vädjade inhemska oppositionella organisationer om att de statschefer
          som kom till Havanna skulle solidarisera sig med det lidande kubanska
          folket, och inte med regimen, genom att exempelvis kräva att regimen
          inför demokratiska val.
        </p>
        <p xml:id="i-P9RiC1RXGhMfAihSEkqRCr">
          Castro såg emellertid till att snabbt förhindra oppositionens
          planer. Under ett fem timmar långt TV- och radioutsänt tal började
          den kubanske diktatorn med att förtala oppositionen genom att
          bl.a. kalla dem för "förrädare" och "betalda USA-agenter". Sedan
          inleddes en våg av massarresteringar i landets alla provinser.
          När sedan oppositionen gav sig ut på gatorna för att demonstrera
          grep säkerhetstjänsten in och slog med våld ned demonstranterna.
          Ett hundratals oppositionella och oberoende journalister häktades
          eller sattes i husarrest.
        </p>
        <p xml:id="i-S7QqisGjp8ojLi2eCHWDZQ">
          Det är inte första gången vi från Kuba får höra om allvarliga
          kränkningar av de mänskliga rättigheterna. Enligt Amnesty Internationals
          årsrapport 1999 satt förra året 350 politiska fångar fortfarande
          fängslade i Kuba. Den enskilde har en obefintlig möjlighet att
          utnyttja sin rätt till yttrande- och föreningsfrihet. Förtrycket
          mot dem som i Kuba kämpar för demokrati och respekt för de mänskliga
          rättigheterna är målmedvetet, systematiskt och sofistikerat. Användandet
          av dödsstraffet har i Kuba ökat på ett oroväckande sätt.
        </p>
        <p xml:id="i-QRCUoJb4upGbjTZnWw6BuG">
          Med anledning av det ovan anförda vill jag ställa följande frågor
          till utrikesministern:
        </p>
        <p xml:id="i-6orgBPqS7rszT73bWq7fMj">
          Vad gör regeringen för att uppmärksamma de politiska fångarna
          i Kuba och den bristande respekten för de mänskliga rättigheterna?
        </p>
        <p xml:id="i-V39Nt4Fvzd4Kvj8hqyYjRY">
          Vad gör regeringen för att uppmärksamma den växande demokratirörelsen
          i Kuba?
        </p>
        <p xml:id="i-7quH5GmTbG8AG6sYkPjrxq">
          Avser regeringen på något sätt förändra inriktningen på det bistånd
          som bedrivs i diktaturstater, t.ex. i Kuba?
        </p>
      </div>
    </body>
  </text>
</TEI>
