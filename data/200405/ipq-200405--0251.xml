<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0251">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0251</head>
        <author who="i-nX9ipUS8FhkbQHkWWytwf">Ulf Nilsson</author>
        <recipient who="i-A6T9WoUzRwW8LUK52znHwX">Ibrahim Baylan</recipient>
        <topic>svenska skolelevers kunskapsnivå</topic>
        <docDate when="2004-12-09">den 9 december</docDate>
        <status when="unknown" byWhom="Ibrahim Baylan" byWhomId="i-A6T9WoUzRwW8LUK52znHwX" status="answered">besvarad</status>
        <external_id source="rdwebb">GS10251</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:251 av Ulf Nilsson (fp) till statsrådet
          Ibrahim Baylan om svenska skolelevers kunskapsnivå
        </IPQ_title>
      </div>
      <div type="IPQuestionBody">
        <p xml:id="i-Cd7uNScMoCuSTnPjhfB6C6">
          En ny stor internationell jämförelse av utbildningssystemen i
          olika länder visar att de svenska femtonåringarnas kunskaper ligger
          långt efter de finländska. Undersökningen är genomförd av industriländernas
          ekonomiska samarbetsorganisation, OECD, och kartlägger elevernas
          kunskaper i läsförståelse, matematikkunskaper, kunskaper i naturvetenskapliga
          ämnen och problemlösningsförmåga.
        </p>
        <p xml:id="i-T12seroJK7ad6XrXVgUPUN">
          I PISA 2003 toppar Finland samtliga kategorier, samtidigt är
          de svenska elevernas resultat medelmåttiga. Sverige hamnar på
          åttonde plats i läsfärdighet, femtonde plats beträffande naturvetenskap
          och på sjuttonde plats avseende matematik. Sverige har dessutom
          halkat efter jämfört med undersökningen från 2000.
        </p>
        <p xml:id="i-AFta9CqWSoLvXF9KkH2nb4">
          Nytt för årets undersökning är att den också kartlägger elevernas
          förmåga att lösa problem genom att söka information. Här kommer
          de finländska eleverna på andra plats medan de svenska hamnar
          på sjuttonde plats bland ett trettiotal undersökta länder.
        </p>
        <p xml:id="i-HXjvWBTTXcW9y3Bzo7bkJU">
          Sammantaget klarlägger PISA 2003 stora brister i det svenska
          skolväsendet. Trots att vi lägger mest pengar i världen på vår
          skola är resultaten medelmåttiga. Huvudorsaken till detta är den
          skolpolitik som förts under de senaste 30 åren, en politik som
          framför allt Socialdemokraterna haft ansvar för.
        </p>
        <p xml:id="i-KfS6QVAeq344FTUz5SmVFE">
          Folkpartiet anser att Sveriges läge i internationella undersökningar
          börjar bli alltmer oroande. Finland är ett bra föredöme för oss,
          inte bara för att utbildningsresultaten är så framstående, utan
          också för att finländska och svenska förhållanden till stora delar
          påminner om varandra. Naturligtvis kan vi inte rakt av överföra
          finländska lösningar till Sverige. Men Finland har kommit mycket
          längre än Sverige när det gäller skolan.
        </p>
        <p xml:id="i-FdNayUx5ZzHsXA4wGKvGeY">
          Betygen sätts tidigt och i flera steg. Man satsar tidigt på de
          viktigaste kunskaperna läsning och räkning. Finland har högre
          lärarlöner än Sverige. Behörighetsvillkoren för lärare är noggrant
          angivna i en förordning.
        </p>
        <p xml:id="i-MoReYZ47ESzwwL4QsdYDzX">
          Finland har en studentexamen som tar med resultaten både från
          det arbete eleven lagt ned under tre år och resultaten i en extern
          examination. Finland har också särskilda utbildningar för yrkesinriktade
          grundexamina. Dessa genomförs i samarbete med ett företag och
          ger den studerande yrkeskompetens.
        </p>
        <p xml:id="i-9FhpojFy3b5nDv72esXf4s">
          Folkpartiet anser att det är denna flexibilitet i det finländska
          systemet som gör att avhoppen från det finländska gymnasiet är
          betydligt mindre än i Sverige. Enligt Education at a Glance 2001,
          hade nästan 90 % av de finländska eleverna avslutat gymnasiet
          vid den normala tidpunkten för studiernas avslutande. I Sverige
          var motsvarande siffra 74 %.
        </p>
        <p xml:id="i-JMiPahAboEPoJ8PhmbCU56">
          I Folkpartiet är vi mycket oroliga för att resultaten i den svenska
          skolan inte håller, varken vid internationell jämförelse eller
          jämfört med de mål vi själva har satt upp. PISA-undersökningen
          föregicks ju nyligen av en utvärdering som visade att kunskaperna
          i svensk grundskola sjunkit i de flesta ämnen, inklusive kunskaperna
          i läsning. Vi anser därför att det är dags att tillsätta en skolkommission.
          Målet för kommissionens arbete ska vara att införa en ny läroplan
          och ett nytt betygssystem, där tidiga utvärderingar leder till
          att stödet till eleverna kan stärkas.
        </p>
        <p xml:id="i-BZo1SWJWgitfqJ5YSWHDpj">
          Mot denna bakgrund vill jag fråga skolministern vilka åtgärder
          han avser att vidta för att Sverige ska dra lärdom av hur svenska
          elevers kunskaper står sig i internationell jämförelse.
        </p>
      </div>
    </body>
  </text>
</TEI>
