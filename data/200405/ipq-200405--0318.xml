<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0318">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0318</head>
        <author who="i-XcAqMe3ntVBboWUxqACfz">Gunnar Andrén</author>
        <recipient who="i-GFJcxAB9fyzG2VN1HakscJ">Mona Sahlin</recipient>
        <topic>framtiden för elkonsumenterna</topic>
        <docDate when="2005-01-20">den 20 januari</docDate>
        <status when="unknown" byWhom="Mona Sahlin" byWhomId="i-GFJcxAB9fyzG2VN1HakscJ" status="answered">besvarad</status>
        <external_id source="rdwebb">GS10318</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:318 av Gunnar Andrén (fp) till samhällsbyggnadsminister
          Mona Sahlin om framtiden för elkonsumenterna
        </IPQ_title>
      </div>
      <div type="IPQuestionBody">
        <p xml:id="i-26sFgVMYVogH1RaWBFHkQM">
          Den 27 januari 2004 besvarade statsrådets företrädare som energiminister,
          nuvarande kultur- och utbildningsministern Leif Pagrotsky, två
          interpellationer som ställts mot bakgrund av de stora eldistributionsavbrott
          som drabbat betydande delar av Sverige @ från Värmland i väster
          till Roslagen i öster @ under julhelgen 2003.
        </p>
        <p xml:id="i-YGNaGXT5MkcBUq7CMPRZm">
          Interpellanter var Runar Patriksson (fp) och Börje Vestlund (s).
          Runar Patriksson hade frågat vilka åtgärder regeringen avsåg att
          vidta för att driftstörningarna i elförsörjningen ska åtgärdas
          samt om regeringen var beredd att skärpa reglerna för elleverantörerna
          för att framtvinga förbättringar i elförsörjningen.
        </p>
        <p xml:id="i-MVVwGFzTRtud93NazMapXH">
          Börje Vestlund hade frågat om regeringen hade för avsikt att
          vidta några åtgärder för att minimera antalet avbrott i elnätverket
          i framtiden, såsom exempelvis att ändra regleringsbrevet till
          Energimyndigheten så att denna arbetar mer aktivt med de ständiga
          elavbrotten.
        </p>
        <p xml:id="i-BnZFryw6A1azvKNwLNqSRX">
          Frågorna besvarades av statsrådet i ett sammanhang eftersom de
          till sin karaktär var tämligen lika.
        </p>
        <p xml:id="i-NhN7T3cz6SrS93Dv3beVfP">
          Jag vill understryka att i riksdagen fördes en mycket saklig
          och lidelsefri debatt, som avslutades med att statsrådet "återgäldade
          artigheterna och tackade för en bra debatt":
        </p>
        <p xml:id="i-MxbVLmgWedv84dGh8ZE8rS">
          "Den har understrukit hur viktigt det är för det svenska samhället
          med en trygg och säker energiförsörjning. Det är tydligt att detta
          är en samhällsfunktion som marknaden inte klarar ensam och på
          egen hand."
        </p>
        <p xml:id="i-GPViP4ozgAthzErtqZvBZi">
          Denna interpellation är ställd mot bakgrund av att elleveranssäkerhet
          och elkonsumtionstrygghet i högsta grad är en ideologisk fråga.
          Skillnaden mellan min syn på vilka medel som ska användas för
          att nå de mål om vilka säkert enighet kan nås, och de som förlitar
          sig till administrativa samtal innefattade både hot, regleringar
          och många innehållslösa ord, är mycket vid.
        </p>
        <p xml:id="i-JuDwXDrNw6dRTbfy7P9g1v">
          Statsrådet Pagrotsky lät den 27 januari förra året meddela att
          han redan instundande dag skulle besöka Vattenfalls huvudkontor
          i Råcksta. Resultatet av detta samtalsmöte är emellertid alltfort
          höljt i dunkel.
        </p>
        <p xml:id="i-QEZRq8JCEtPi2vDJ4dxr4V">
          Sverige behöver gå en ljusnande framtid till mötes på elproducents-
          och eldistributionsområdet. Nuvarande politik präglas, alldeles
          oavsett vädrets växlingar, av lika delar kraftlöshet och administrativa
          tillkortakommanden.
        </p>
        <p xml:id="i-K8j3TcfaErmBcCJ5X2vSV7">
          Men åter till departementschefens svar den 27 januari 2004.
        </p>
        <p xml:id="i-JMUnyKwRqEY3ib2KatPuYy">
          Det var ett principiellt inriktat svar och en ideologisk debatt
          följde. Mot bakgrund av vad som hände i Sverige den 8@9 januari
          2005 inom samma område, nämligen elavbrotten, finns skäl att upprepa
          regeringens besked då:
        </p>
        <p xml:id="i-MXbAEZrTALEi34EXGAfWr1">
          Det är, sade statsrådet Pagrotsky 2004, grundläggande för näringslivet
          att ha en trygg elförsörjning året runt. Dessutom är det viktigt
          att alla människor kan känna förtroende för att en tillvaro på
          landsbygden innebär en säker elförsörjning. Statsrådet berättade
          att han tidigare vid flera tillfällen träffat elnätsföretagen
          för att diskutera strömavbrott och leveranskvalitet. Statsrådet
          hade då framfört regeringens krav på nätbolagen att ta ansvar
          för att näten är i gott skick och att ha beredskap för snabba
          åtgärder om elavbrott ändå sker.
        </p>
        <p xml:id="i-DRCh9PteMHRobF2oXyHwQk">
          Den dialog regeringen då fört med nätföretagen hade, fortsatte
          statsrådet, så långt resulterat i att branschen höjt åtgärdstakten.
          Exempelvis hade 67 % av ledningsgatorna röjts de senaste två åren.
          Det gjorde, sade statsrådet, att arbetet med att röja alla kan
          vara klart inom fyra år i stället för tidigare planerade åtta
          år.
        </p>
        <p xml:id="i-Hwf4TBPA174zRyd525Wd7B">
          Även arbetet med att isolera elledningar har påskyndats, berättade
          statsrådet för riksdagen. Insatser för att förbättra samverkan
          vid avbrott har gjort att företagen kan vidta snabbare åtgärder
          och att kunderna får bättre information. Numera, fortsatte statsrådet,
          samarbetade nätföretagen vid avbrott med bland andra LRF, Svenska
          kraftnät, Räddningstjänsten och Sveriges Radio.
        </p>
        <p xml:id="i-Hvf5vsXuTTpgZcyVKpZBUE">
          Den frivilliga avbrottsersättning som nätföretagen infört vid
          längre avbrott gör det lättare för kunder att kompenseras för
          avbrotten, klargjorde departementschefen. Klarare och tydligare
          regler för ersättning och snabbare kompensation utan krav på bevisad
          skada är en viktig förbättring, menade regeringens talesman.
        </p>
        <p xml:id="i-3Z8KAMdoJ9AqVB7dehGjP4">
          Statsrådet kom så in på avbrott som beror på dåligt underhåll
          eller händelser som kunnat förutses. Sådana avbrott var enligt
          statsrådet Pagrotsky "oacceptabla".
        </p>
        <p xml:id="i-UU2NUBwxMvHG5j1j8gYbDD">
          Regeringens företrädare fortsatte med denna slutledning:
        </p>
        <p xml:id="i-KzcuX8iygE8V5sHbJ1Z8kT">
          "Snö och blåst i Sverige vintertid är normalt, och jag är förvånad
          över att det skapat sådana omfattande problem som vi sett under
          december och januari" (2003 och 2004). "Därför kommer jag i min
          fortsatta dialog med nätföretagen att försäkra mig om att de åtgärder
          som nätföretagen utlovar är tillräckliga för att långsiktigt lösa
          problemen med avbrott."
        </p>
        <p xml:id="i-Msnu8DPdRRrPpewjL1BJfq">
          Det är, sade statsrådet Pagrotsky som exempel, mycket viktigt
          att de ersättningar som nätföretagen erbjuder sina kunder vid
          avbrott används som kompensation för en vara som inte har levererats
          och inte i stället för investeringar eller drift och underhåll.
        </p>
        <p xml:id="i-CvnYpoPXob1sdH9mBDCfvh">
          Regeringens företrädare avslutade sitt riksdagsanförande med
          att klargöra att "om det visar sig att branschen inte klarar sina
          åtaganden på ett tillfredsställande sätt är jag för min del inte
          främmande för ytterligare skärpningar av regelverket. Jag kan
          även tänka mig att genom regleringsbreven försäkra mig om att
          både Energimyndigheten och Elsäkerhetsverket ytterligare prioriterar
          frågor om leveranskvalitet och avbrott."
        </p>
        <p xml:id="i-Dg1Q2ErB1EcJpfk44MxDwg">
          Regeringen är alltså väl medveten om vilka problem som föreligger.
          Att vädret den 8@9 januari 2005 var extremt är visserligen odiskutabelt,
          och kan förklara vissa strömavbrott, men inte rimligen de mycket
          långvariga och omfattande avbrott som blivit resultatet; det ligger
          nära till hands att misstänka att i elföretagens kalkyler ingår
          tänkandet att "strömavbrott lönar sig" @ låt vara att inget företag
          självfallet skulle vara ens i närheten att medge en sådan inställning.
          Skillnaden mellan leveransvillkoren mellan olika produkter är
          emellertid mycket stor, från de mycket stränga kraven på mediciner
          till det nästan oreglerade området begagnade bilar.
        </p>
        <p xml:id="i-KMnTr9rbTP2SqDkzvZbVSo">
          Elsäkerheten, eldistributionen och elkonsumtionen är tre delar
          av samma sak. Det är uppenbart att det långvariga elmonopolet
          gör att området fortfarande präglas av regleringstänkande och
          produktionsperspektiv och mindre av marknadsekonomi och konsumtionsperspektiv.
        </p>
        <p xml:id="i-BwTUnWwP5fqw2vNAD1Xp4r">
          När statsrådet Pagrotskys efterträdare i medierna givits tillfälle
          att klargöra regeringens åsikt i samband med de stora elavbrotten
          från den 8@9 januari 2005, ser vi en upprepning av regleringstänkandet.
          Det är producenterna som ska tvingas vidtaga åtgärder; konkurrensen
          om kunderna underordnas helt tankarna på vilka krav statsmakten
          kan tänkas ställa på det fåtal stora aktörer som finns på elmarknaden.
        </p>
        <p xml:id="i-9NvC2ugFmYBqwkfyL1BvPG">
          Det enda nya i regeringens kravkarta är ökade krav på nedgrävning
          av ledningar. Det är oklart vem som ska betala för denna ökade
          säkerhet och om denna är rationell i förhållande till andra tekniska
          lösningar. Jag är själv inte så kunnig att jag kan uttala mig
          om vilka framtida lösningar som är bäst tekniskt, ekonomiskt och
          leveranssäkerhetsmässigt, utan det måste enligt min mening avgöras
          av kundernas beredskap att betala för levererad vara, det vill
          säga elektriciteten.
        </p>
        <p xml:id="i-NSaFiUnJcAN9GKsaNb9z2g">
          Det föreligger alltså en betydande ideologisk osäkerhet hos regeringen
          vad gäller elproduktion och eldistribution. Dessutom präglas uttalanden
          från regeringens samarbetspartier av total vilsenhet. Elproduktion
          och eldistribution lyder ingalunda andra marknadsekonomiska förutsättningar
          än efterfrågan på luncher, bensin eller värme. Ingendera är gratis
          och leveranssäkerhet kostar kunden mer än osäkerhet. Regeringen
          har emellertid ett särskilt ansvar eftersom den i egenskap av
          ägare och myndighetsansvarig är en av marknadens viktigaste aktörer.
        </p>
        <p xml:id="i-XwAHyYx8apP9mJMmgZczrc">
          Inom Svenska Kraftnät och i Vattenfall utövar regeringen ägarmakten.
          Via regleringsbreven för Energimyndigheten, Konsumentverket och
          Elsäkerhetsverket styr regeringen hur konsumtions- och produktionsintresset
          ska utformas i praktisk politik. Regeringen har också möjligheten
          att påverka de enskilda elleverantörerna och elproducenterna att
          bygga bort elavbrotten via främst ekonomiska stimulanser eller
          påbud.
        </p>
        <p xml:id="i-GyxRsTqrv7zodpeGLaKEcY">
          Slutligen kan regeringen direkt påverka prisnivån på elektricitet
          genom sin beskattning av olika energislag. Stimulansen av miljövänlig
          och uthållig elproduktion i småskalig skala har inte fått det
          stöd en sådan utveckling förtjänar.
        </p>
        <p xml:id="i-TuDMSkzrDXsbPq2MgD5RLf">
          Slutligen ska sägas att frågan om reservkraft också är mycket
          viktig, inte bara för samhällsviktiga institutioner som kommunikationer,
          sjukhus, datanät och annan sårbar verksamhet, utan också så centrala
          funktioner som radio och TV samt telefoni.
        </p>
        <p xml:id="i-YN4Yv3XWoRTUTEQQx3k7Ay">
          Vägar, järnvägar, vattenvägar, flyg, telefon och andra kommunikationer
          i all ära @ men ingen vara är så viktig av försörjnings- och trygghetsskäl
          som elektriciteten. Utan denna stannar nästan allt. Tillgång till
          elektricitet är i högsta grad en trygghetsfråga. Det är ingen
          större skillnad att bo på landsbygden eller i tätort om elektriciteten
          uteblir: Det blir tvärstopp i det mesta, från produktion till
          konsumtion. Hissen går inte. Larmsystem slås ut. Korna kan inte
          mjölkas. Många rörelsehindrade kan inte fungera alls. Tryggheten
          går förlorad.
        </p>
        <p xml:id="i-QQS27WhMx4vYntLhU5ykQX">
          Det största bekymret med dåvarande departementschefen Pagrotskys
          och nuvarande departementschefen Sahlins hållning till problemen
          är att de inte nyttjar det enda riktigt verksamma medel som skulle
          kunna leda till att de aktuella företagen kan förmås att utveckla
          säkerhetstänkandet. Jag tänker på skadeståndsskyldigheten vid
          uteblivna leveranser.
        </p>
        <p xml:id="i-AP7Jhs7kDYqTLqZTJNRNt5">
          Här går det en skarp ideologisk skiljelinje mellan marknadsekonomiskt
          sinnade politiker och politiker som, med lojaliteter på såväl
          ägar- som konsumentsidan, förlitar sig till övertalning, nya lagkrav
          och andra administrativa åtgärder inklusive underliggande eller
          inbäddade hot.
        </p>
        <p xml:id="i-aqHMSrm8EY9S9YFaWYtBX">
          Regeringspartiernas ideologiskt svåra ställning, som det alltid
          innebär att sitta på två stolar samtidigt, markeras av att höga
          krav på statliga Vattenfall skulle kunna resultera i ett, låt
          vara kortsiktigt, vinstfall och därmed problem för finansministern
          i dennes ambition att hålla balans i statens redan problemfyllda
          affärer.
        </p>
        <p xml:id="i-7PdsrSgXoc4ob3S5WBf5Vs">
          Intrycket av de återkommande samtalen och dialogen med elproduktions-
          och eldistributionsföretagen @ som Börje Vestlund så väl uttryckte
          saken för ett år sedan @ "är att de inte har gett önskvärt resultat.
          @ @ @ De ständiga elavbrotten hotar både välfärden och tillväxten".
        </p>
        <p xml:id="i-7Ls89K4Xpsm6YjRuTnAjpk">
          När man hyser den insikten måste man fråga sig:
        </p>
        <p xml:id="i-9ce79xSDHBc7JwxY6JVuaz">
          Duger den förda politiken?
        </p>
        <p xml:id="i-ArwF4vZJiU52GysSnsH2tH">
          Varför fungerar den inte?
        </p>
        <p xml:id="i-W2L51GiVwhBFGKe5T5zYFo">
          Vilket är alternativet?
        </p>
        <p xml:id="i-SwYjHNbBm6b8JsTG2V8AbC">
          Jag tillät mig i debatten den 27 januari 2004 att ta upp en enda
          fråga: skadeståndsskyldigheten.
        </p>
        <p xml:id="i-Y3QaKjumpJL1hCfhw7QYwE">
          "Det finns inget", hävdade jag, "som är så effektivt som ett
          skadeståndsansvar vid bristande leverans."
        </p>
        <p xml:id="i-CHxYcAG6JrUnkTN1LxkZHh">
          Statsrådet Pagrotsky talar, sade jag vidare, genomgående om leveranskvalitet.
          Jag skulle, genmälde jag, vilja vända på det och säga att det
          i första hand är fråga om leveranssäkerhet @ helt olika saker.
        </p>
        <p xml:id="i-43b1ModqbHasah14a9ta9W">
          Kvalitet kan innebära många saker. Här är säkerhet den stora
          frågan. Vidare fortsatte jag:
        </p>
        <p xml:id="i-BHbnNF962uJP1vVoVJChAF">
          "Statsrådet antydde att skadeståndsskyldigheten är utformad på
          det sättet att den är frivillig när han talar om den frivilliga
          avbrottsersättningen. Det finns också en tendens att bristande
          underhåll ses som lönsamt. Den bristande skadeståndsskyldigheten
          för elleverantörerna är det största problemet, menar jag. Jag
          är inte någon juridisk expert som kan säga hur den ska utformas."
        </p>
        <p xml:id="i-UHvaoYC9aQFuqNynMP14Kz">
          "Men om skadeståndsskyldigheten hade varit annorlunda utformad
          tror jag att elleverantörerna skulle få mycket starkare incitament
          att se till att bristande leveranssäkerhet inte blir det problem
          som den är för mottagaren och betalaren."
        </p>
        <p xml:id="i-MLhXRD2kj3DcSmh2WbHphc">
          Vi är många i landet som får mycket häftiga elräkningar. Det
          drabbar säkert också den nya chefen för Samhällsbyggnadsdepartementet.
          Elräkningen känns ofta som en smärre chock och uppskattas ingalunda
          till sitt innehåll eller sin slutsumma av de flesta. Det uppfattas
          inte som häftigt att behöva betala elräkningen, allra minst om
          det inte kommer något ur de två hålen i väggen.
        </p>
        <p xml:id="i-6CRekpqAkbzKb9He6rWk4o">
          Elektricitet i dag är en högt skattad vara. Det finns goda skäl
          för att beskatta just konsumtionen av energi i olika former. Samtidigt
          gör i dag många elproducenter och elleverantörer goda vinster,
          inte minst statliga Vattenfall. Det är glädjande. Vinstrika företag,
          också statliga, är företag på vilka man kan ställa höga krav,
          inte minst på miljösidan. Förlustverksamheter skapar alltid problem,
          särskilt ofta på miljöområdet.
        </p>
        <p xml:id="i-KQpnAqWdvatoG24AjWY8YQ">
          Men den goda lönsamheten inom elbranschen, särskilt eldistributionssidan,
          måste därför, enligt mitt förmenande, föranleda att skadeståndsskyldigheten
          ses över. Skadeståndsskyldigheten inom eldistributionsområdet
          skiljer sig inte till arten från andra försäkringsområden; viktigt
          är därför att bedöma att skadeståndsskyldigheten förhåller sig
          proportionellt till skadan.
        </p>
        <p xml:id="i-W31qyBH9ENrza7gLPLPKz7">
          Det finns skäl att misstänka att de låga skadestånden från elleverantörerna
          till enskilda och andra inte står i proportion till skadornas
          verkliga omfattning, vare sig för enskilda, företag eller myndigheter.
        </p>
        <p xml:id="i-2a6jV77J8kSXweexu2RxJZ">
          Regeringen har, såvitt känt är, inte sett över skadeståndsskyldigheten
          gentemot köpare av elektricitet på flera år. Att så sker är själva
          nyckeln till mycket snabbare investeringar i driftsäkerheten.
        </p>
        <p xml:id="i-LcXYqbUErw9qA6t9gVvH8E">
          Strömavbrott får aldrig löna sig.
        </p>
        <p xml:id="i-LAwqg5wQEPUp4ZFMJ88iXR">
          Jag hoppas att vi kommer att kunna se fram emot en ljus framtid
          också när vädrets makter är omilda. Då krävs att elproduktions-
          och eldistributionsbranschen förmår tillgodose kundernas krav
          och önskemål om tryggade elleveranser. Det krävs också att staten
          i sina krav på företagen är teknikneutral men tydlig vad gäller
          konsumenternas rätt att köpa elektricitet även när det blåser
          snålt eller rentav stormar i en omfattning som gränsar till det
          oförutsebara.
        </p>
        <p xml:id="i-TepuBcezQjWNYZxnHguFyb">
          Mot ovanstående bakgrund anhåller jag om att till statsrådet
          och chefen för Samhällsbyggnadsdepartementet få framställa följande
          frågor:
        </p>
        <p xml:id="i-Edfs5AQ4hMqR33b2HJnFqs">
          1. Vilka åtgärder har statsrådet vidtagit sedan den 27 januari
          2004 inom eldistributionsområdet?
        </p>
        <p xml:id="i-FhkahieBAXcSgu3jVw121F">
          2. Vilka medel kommer statsrådet att nyttja för att säkerställa
          att elkonsumenternas krav på ökad leveranssäkerhet möts av kundrelaterade
          åtgärder från elproduktions- och eldistributionsföretagens sida?
        </p>
      </div>
    </body>
  </text>
</TEI>
