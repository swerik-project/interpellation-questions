<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0198">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0198</head>
        <author who="i-9CH1KbWwyrj8DRqAQB3Fza">Gustav Fridolin</author>
        <recipient who="i-GFJcxAB9fyzG2VN1HakscJ">Mona Sahlin</recipient>
        <topic>problematiken på bostadsmarknaden i storstäderna</topic>
        <docDate when="2004-11-23">den 23 november</docDate>
        <status when="unknown" byWhom="Mona Sahlin" byWhomId="i-GFJcxAB9fyzG2VN1HakscJ" status="answered">besvarad</status>
        <external_id source="rdwebb">GS10198</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:198 av Gustav Fridolin (mp) till samhällsbyggnadsminister
          Mona Sahlin om problematiken på bostadsmarknaden i storstäderna
        </IPQ_title>
      </div>
      <div type="IPQuestionBody">
        <p xml:id="i-9qUFMF84ustTjNzJoiFDNi">
          Miljöpartiet har länge arbetat för att motverka den desperata
          situationen på bostadsmarknaden i storstäderna genom införandet
          av en lex Stockholm. En sådan lex Stockholm skulle innehålla flera
          delar, bland annat åtgärder för att begränsa den svarta uthyrningen
          av lägenheter. Huvuddelen av lex Stockholm skulle vara att återinföra
          den bärande delen av den nu avskaffade bostadsansvisningslagen,
          där det reglerades att hyresrättslägenheter skulle överlämnas
          för förmedling inom den kommunala bostadsförmedlingen i den stund
          de kom att stå utan hyresgäst. Genom att på detta sätt stärka
          den kommunala bostadsförmedlingen skulle man kunna återfå en situation
          där också den som inte har stora ekonomiska tillgångar eller rätt
          kontakter har en möjlighet att få en hyresrätt i storstadsområdena.
          Bostadsbristen handlar i stora delar om att fler billiga hyresrätter
          måste byggas, men det är också viktigt att de lägenheter som faktiskt
          finns fördelas på ett rättvist sätt.
        </p>
        <p xml:id="i-X5Rm9Bxx54M5mP4XUpgReK">
          Skandalen inom Anna Johansson-Visborgs stiftelse där lägenheter
          har lämnats till andra än de som de varit avsedda för enligt stiftelsens
          statuter har lett till en diskussion om situationen på bostadsmarknaden.
          Grundproblemet är inte bara, som i de flesta skandaler av den
          här typen, att beslutsfattare högt upp i hierarkin tappar kontakten
          med medlemmarna, väljarna och "vanligt folks" moraluppfattning
          utan också att bostadsmarknaden i våra stora städer är sådan att
          det har blivit vanligt och nästan accepterat att gå utanför reglerna
          för att få tillgång till en lägenhet. Det bör betonas att detta
          inte är de enda missförhållanden vi hör talas om från bostadsmarknaden,
          alla grundade i att den bostadssökande oftast befinner sig i en
          mycket utsatt situation på en liten och oreglerad bostadsmarknad.
        </p>
        <p xml:id="i-8bDBYAxQVDYENnYCF1jJWW">
          I samband med diskussionen efter skandalen inom Anna Johansson-Visborgs
          stiftelse har socialdemokraternas partisekreterare Marita Ulvskog
          uttalat att hon gärna skulle se att en ny bostadsanvisningslag
          återinförs. I Dagens Nyheter den 20 november ger hon följande
          svar på frågan: Hur tycker du att fackföreningsrörelsen borde
          förmedla sina lediga lägenheter?: "Den borgerliga regeringen tog
          bort den tvingande lagstiftningen som sade att alla fastighetsägare
          måste lämna lägenheter till bostadsförmedlingen. Efter det gjordes
          en frivillig överenskommelse med fastighetsägarna om att de skulle
          lämna hälften av sina lediga lägenheter till förmedlingen. Men
          på en bostadsmarknad som Stockholms går det inte att förlita sig
          på frivilliga överenskommelser! Dessutom tycker jag att hälften
          av lägenheterna är en alldeles för låg ambitionsnivå, fastighetsägarna
          borde lämna fler lägenheter till bostadsförmedlingen." Senare
          i intervjun uttrycker Ulvskog också att "jag hoppas verkligen
          att regeringen återinför den tvingande lagstiftningen. Det går
          inte att lämna en så överhettad bostadsmarknad som Stockholms
          åt moral och omoral. Det är grundfrågan i det här".
        </p>
        <p xml:id="i-HNoBCw4WwWXFnkYXigYdtk">
          Mot bakgrund av det anförda och Marita Ulvskogs uttalande vill
          jag fråga samhällsbyggnadsministern:
        </p>
        <p xml:id="i-SaT9a3eQVeG4oSDo8jmtXw">
          Avser samhällsbyggnadsministern att verka för ett återinförande
          av en tvingande bostadsanvisningslag?
        </p>
        <p xml:id="i-XFvnCumebihooyTYqY5JoZ">
          Hur avser samhällsbyggnadsministern att komma till rätta med
          den beskrivna problematiken på bostadsmarknaden?
        </p>
      </div>
    </body>
  </text>
</TEI>
