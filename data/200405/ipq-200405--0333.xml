<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0333">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0333</head>
        <author who="i-2aZQBvMx8o6ihusfvExbt8">Alice Åström</author>
        <recipient who="i-4CwyNH4xXJhZj5wdBAzmSY">Laila Freivalds</recipient>
        <topic>svensk-eritreanska medborgares rättigheter i Eritrea</topic>
        <docDate when="2005-01-26">den 26 januari</docDate>
        <status when="2005-02-08" byWhom="Laila Freivalds" byWhomId="i-4CwyNH4xXJhZj5wdBAzmSY" status="answered">besvarad</status>
        <external_id source="rdwebb">GS10333</external_id>
        <debate>
          <turn when="2005-02-08 14:55:40" duration="368">Laila Freivalds (S)</turn>
          <turn when="2005-02-08 15:01:10" duration="474">Alice Åström (V)</turn>
          <turn when="2005-02-08 15:08:44" duration="23">Cecilia Wigström (Fp)</turn>
          <turn when="2005-02-08 15:09:02" duration="60">Laila Freivalds (S)</turn>
          <turn when="2005-02-08 15:09:58" duration="229">Alice Åström (V)</turn>
          <turn when="2005-02-08 15:13:43" duration="140">Cecilia Wigström (Fp)</turn>
          <turn when="2005-02-08 15:15:59" duration="155">Laila Freivalds (S)</turn>
          <turn when="2005-02-08 15:18:30" duration="167">Alice Åström (V)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:333 av Alice Åström (v) till utrikesminister
          Laila Freivalds om svensk-eritreanska medborgares rättigheter
          i Eritrea
        </IPQ_title>
      </div>
      <div type="IPQuestionBody">
        <p xml:id="i-Mu6YKgX7brf3qigvyTbYtq">
          Den 18 januari meddelades att den svenske, tillika eritreanske
          medborgaren Kefle Jesus, 57 år, avlidit i eritreanskt fängelse.
          Han hade tidigare ställts inför rätta och friats för mordet på
          en släkting. Under kriget mellan Etiopien och den eritreanska
          befrielserörelsen EPLF hade Kefle Jesus flytt till Sverige. När
          han reste till Eritrea för att besöka sin sjuke far för tre år
          sedan fängslades han på nytt för att ställas inför rätta i en
          ny process anklagad för samma brott som han tidigare friats ifrån.
        </p>
        <p xml:id="i-9UGNv1QNjzwZjg8nmAPehz">
          Det torde vara väl känt att det eritreanska domstolsväsendet
          är under all kritik och grundas på godtycke i stället för korrekt
          behandling av anklagade. Kefle Jesus fall sköts upp inte mindre
          än 30 gånger. Det eritreanska fångvårdssystemet är ävenledes uselt,
          vilket framgår av att Kefle Jesus under den tid han var i fängelse
          inte fick en adekvat behandling mot sin diabetes.
        </p>
        <p xml:id="i-GrV7rKGy7b3sJEjSCVMMze">
          Den behandling som Kefle Jesus utsattes för var både tragisk
          och skandalös och måste rimligen leda till att den svenska regeringen
          protesterar kraftfullt mot den behandling av personer som har
          medborgarskap i både Sverige och Eritrea samt behandlingen av
          anklagade och fängslade eritreanska medborgare över huvud taget.
        </p>
        <p xml:id="i-ATtP4CKt8GfAMYV5DcbAgB">
          Den eritreanska regimen har inrättat så kallade specialdomstolar.
          Till dessa kallas inga vittnen, de anklagade tilldelas inte någon
          försvarsadvokat och själva rättegången hålls bakom lykta dörrar.
          Allt detta leder naturligtvis till maximal rättsosäkerhet och
          många har i dessa domstolar dömts till långa fängelsestraff. I
          de flesta fall har det handlat om människor som på ett eller annat
          sätt varit kritiska till den eritreanska regimen.
        </p>
        <p xml:id="i-YDvP9K4eVMpyeFxPPUXPRh">
          Kefle Jesus är inte det enda fallet där en person med svensk-eritreanskt
          medborgarskap behandlats på ett rättsvidrigt sätt. I Eritrea sitter
          sedan tre år Dawit Isaac fängslad utan att på något sätt rannsakats
          och dömts. Isaac har gjort bruk av sin mänskliga och demokratiska
          rättighet att författa och publicera artiklar kritiska till den
          eritreanska regimen.
        </p>
        <p xml:id="i-3JqjZqw2Luw3WN1BASbU9B">
          Med anledning av det öde som drabbade Kefle Jesus finns det all
          anledning för Sverige att hysa misstro mot eritreanska rättsinstanser
          och fångvårdsmyndigheter. Utifrån detta finns det all anledning
          för den svenska regeringen att öka sina ansträngningar för att
          få Dawit Isaac försatt på fri fot. Dawit Isaacs öde drabbar inte
          bara honom själv, i Sverige lever hustru, barn och vänner i ständig
          oro för vad som kan hända honom.
        </p>
        <p xml:id="i-XENqWZpyyqVoXLxvQYjQyd">
          Jag vill därför fråga utrikesministern:
        </p>
        <p xml:id="i-UVENY5UBEpgHKsZL7QtLsP">
          1. Avser utrikesministern att protestera mot den behandling som
          Kefle Jesus utsattes för av eritreanska regeringen och myndigheterna?
        </p>
        <p xml:id="i-FXLLKdqdRs7sYiSGVuSJCu">
          2. Vilka ansträngningar avser utrikesministern att göra för att
          få Dawit Isaac fri?
        </p>
        <p xml:id="i-2U8kFEoQDbmaN1jwiPJVSk">
          3. Vilka initiativ avser utrikesministern att ta för att förmå
          den eritreanska regimen att respektera mänskliga och demokratiska
          rättigheter?
        </p>
      </div>
    </body>
  </text>
</TEI>
