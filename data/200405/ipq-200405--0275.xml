<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0275">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0275</head>
        <author who="i-Ewi7Lwy3h4DBNJ2zradbNt">Torkild Strandberg</author>
        <recipient who="i-STyFs6Gu3boin31eFp1bNM">Thomas Bodström</recipient>
        <topic>skärpta åtgärder mot rattfylleri</topic>
        <docDate when="2004-12-20">den 20 december</docDate>
        <status when="unknown" byWhom="Thomas Bodström" byWhomId="i-STyFs6Gu3boin31eFp1bNM" status="answered">besvarad</status>
        <external_id source="rdwebb">GS10275</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:275 av Torkild Strandberg (fp) till justitieminister
          Thomas Bodström om skärpta åtgärder mot rattfylleri
        </IPQ_title>
      </div>
      <div type="IPQuestionBody">
        <p xml:id="i-GypyFX2dehQBnTMvU4DsZM">
          Alkohol och bilkörning är en betydande orsak till att många liv
          släcks på våra vägar. Det är orsaken till att människor skadas
          svårt i trafiken och får sina liv förändrade på ett dramatiskt
          sätt. Rattfylleriet medför också ett oerhört lidande för anhöriga
          till dem som drabbas. De senaste åren har ca 1 000 personer skadats
          svårt varje år på grund av rattfylleriolyckor. Rattfylleriet skördar
          150 människors liv per år.
        </p>
        <p xml:id="i-945HYCoD877L4ifJJkc6Jv">
          Varje dag ger sig tusentals alkoholpåverkade människor ut på
          våra vägar och utsätter andra trafikanter för en enorm risk. Ca
          14 000@16 000 bilresor görs per dag med förare som är så alkoholpåverkade
          att de skulle dömas för rattfylleri om de upptäcktes. Det kan
          jämföras med att polisen årligen upptäcker 12 000@13 000 rattfyllerister.
          Polisen upptäcker årligen bara motsvarande en dags rattfylleri.
        </p>
        <p xml:id="i-EK3QE9YGxXeNLvjJu7NHSG">
          Ungefär 20 % av de förare som dödas i trafikolyckor är alkoholpåverkade.
          Nästan 50 % av de bilförare som dör i singelolyckor är påverkade
          av alkohol.
        </p>
        <p xml:id="i-2gzX1bN82mbdh8oAEe4am9">
          Vi vet således att alkohol och bilkörning är en dödlig kombination.
          Allt medan berusade människor kör runt på våra vägar som tickande
          bomber, fattas dock fortfarande många viktiga åtgärder från regeringens
          sida. Utredning efter utredning har tillsatts.
        </p>
        <p xml:id="i-LcULkn5Cdtq2NTuTWaxptL">
          Ökade insatser från polisen
        </p>
        <p xml:id="i-GYaRiyz4i5BHHQzdfjCDaM">
          Polisen har en central roll i kampen mot rattfylleriet. Men polisen
          för en ojämn och ryckig kamp. En rapport (oktober 2004) från Vägtrafikinspektionen,
          Rapport om polisens trafikövervakning @ erfarenheter från dialoger
          med sex polismyndigheter, visar att regeringens visioner om ökad
          trafiksäkerhet blir svåra för polisen att leva upp till utan tillräcklig
          samordning, mätbara kvantitativa mål och knappa ekonomiska medel.
          Av rapporten framgår bland annat att andelen trafikpoliser inom
          polismyndigheterna varierar kraftigt och "att myndigheterna anser
          sig ha mycket begränsade möjligheter att utöka omfattningen av
          trafikövervakningen".
        </p>
        <p xml:id="i-FdMGy61MtiAN3eNDiBJYs9">
          Folksams årliga sammanställning (augusti 2004) av polisens trafikövervakning
          och Vägverkets investeringar i trafiksäkerhet, visar att fler
          än 50 människoliv skulle kunna räddas om övervakningen var lika
          bra över hela landet. I Stockholms län @ ett av de stora trafiklänen
          @ ligger antalet anmälda trafiköverträdelser långt under genomsnittet
          för landet. Till skillnad från vad som uttrycktes i regeringens
          lagförslag Fortsatt arbete för en säkrare vägtrafik (prop. 2003/04:160),
          tycker Folkpartiet att polisövervakningen eftersatts och måste
          utökas. Polismyndigheterna behöver tydligare direktiv för trafikövervakningsverksamheten
          och bättre stöd från Rikspolisstyrelsen i metod- och utvecklingsfrågor.
          De myndigheter som antagit en strategi måste följa upp den med
          mätbara kvantitativa mål. Regeringen har det övergripande ansvaret
          för att se till att detta sker.
        </p>
        <p xml:id="i-HDQF4G6MZeTuzQvc4navgJ">
          Nykterhetskontroller utförda av tullen
        </p>
        <p xml:id="i-92A23xgik7d4gcbwo9iaoG">
          Folkpartiet tycker att det är självklart att berusade förare
          ska stoppas vid gränserna @ innan de hinner ge sig ut på de svenska
          vägarna. En berusad privatperson eller yrkesförare som kör av
          en färja eller kör in över den svenska gränsen måste kunna stoppas
          redan där. I dag får tullen inte göra nykterhetskontroller. Först
          när @ och i vissa fall om @ polisen kommer kan utandningsprov
          genomföras. Dagens situation är både ineffektiv och hindrar långt
          ifrån alltid berusade förare att köra vidare.
        </p>
        <p xml:id="i-FoGXpYPCu662zpmCu6MRkB">
          Folkpartiet vill att tulltjänstemän, som vid tullkontroll påträffar
          en förare som är misstänkt berusad, i stort sett ska ha samma
          befogenheter som polisen. Tulltjänstemän ska alltså själva kunna
          genomföra en nykterhetskontroll. Nyligen beslutade riksdagen om
          en ny lag som ska ge polisen möjlighet att tillfälligt omhänderta
          egendom för att förhindra trafiknykterhetsbrott (prop. 2003/04:159).
          Om det finns risk för att rattfylleribrott kommer att begås, får
          polisen tillfälligt ta ifrån en person bilnycklarna eller annat
          som behövs för färden. Polisen kan också omhänderta själva fordonet.
          Vi tycker att även tulltjänstemän ska kunna omhänderta nycklarna
          under liknande förutsättningar som polisens.
        </p>
        <p xml:id="i-XVMbvdZdqhiL1PZpPgWe14">
          De befogenheter som vi vill ge tullen ska inte innebära att tulltjänstemän
          övertar polisens ansvar för nykterhetskontroller vid gränsen.
          Däremot måste tulltjänstemän själva kunna ingripa direkt om de
          vid tullkontroll misstänker att en förare är berusad.
        </p>
        <p xml:id="i-3D1csL7thGUubFPkWhAdxq">
          I kampen mot rattfylleriet har vi inte råd med dagens ineffektiva
          situation vid våra gränskontroller.
        </p>
        <p xml:id="i-DgY3XJ9evPEnaa63pPK5qB">
          "Alkobommar" vid färjeområden
        </p>
        <p xml:id="i-3bG3HQBA6bhmR1eYhbgRLm">
          Den senaste tiden har uppgifter framkommit om rederier som bjuder
          chaufförer på alkohol. Rederierna måste upphöra med detta oansvariga
          beteende och borde i stället samverka med åkeribranschen för att
          förhindra att bland annat lastbils- och bussförare kör rattfulla.
        </p>
        <p xml:id="i-Gk99kHc9LKV6cbFk4hrz5u">
          Ett sätt att effektivt hindra alla alkoholpåverkade förare att
          lämna ett färjeområde skulle vara att kombinera alkoholmätarteknik
          med en bom eller liknande hinder.
        </p>
        <p xml:id="i-DUVFjBjasm4zkTFYYFBqG2">
          Vid färjeområdens utfarter skulle en bom kunna sättas upp som
          kopplas till alkoholmätare. För att kunna lämna området om bommen
          är nedfälld måste föraren göra ett utandningsprov. Likt de bommar
          och biljettautomater som finns vid många parkeringshus, skulle
          föraren inte behöva lämna bilen för att göra provet. Om utandningsprovet
          är negativt öppnas bommen, annars går en signal till tulltjänstemän
          eller polisen.
        </p>
        <p xml:id="i-PwXNFt5ravu25WxEB4msn2">
          Med detta system kan tullen och polisen välja när kontrollerna
          ska ske genom att bestämma om bommarna ska vara uppfällda eller
          inte. På sätt kan också polisens och tullens resurser användas
          effektivt och vid riktade insatser. Folkpartiet menar att ett
          system med "alkobommar" skulle kunna vara ett viktigt verktyg
          för att upptäcka fler rattfyllerister. De kostnader som ett system
          med "alkobommar" skulle medföra, bland annat gällande viss ombyggnad
          på färjeområdet och en del kötider, måste ställas mot det mänskliga
          lidande som rattfylleriet medför. Det valet tycker vi är enkelt
          @ rattfylleriet måste stoppas.
        </p>
        <p xml:id="i-6B3VdCGBBQZfHyiNtSB8zZ">
          Skärpta påföljder och behandling
        </p>
        <p xml:id="i-665u2eBHsuG56kyggiG2mQ">
          Borde inte utgångspunkten vid straff för rattfylleribrott alltid
          vara påföljder som svarar mot samhällets syn på att köra ett fordon
          med alkohol i kroppen, det vill säga en nolltolerans?
        </p>
        <p xml:id="i-4dmiC9ojhVYh3Q3qbxs1CK">
          Måste vi inte @ med alla rimliga medel @ se till så att den som
          åker fast för rattfylleri får ta ansvar för sitt brott och aldrig
          kör rattfull igen?
        </p>
        <p xml:id="i-MD2Kd2KhS8ts6CgeZvvDpD">
          Folkpartiet anser att skärpta påföljder kombinerat med kvalitetssäkrade,
          obligatoriska behandlingsprogram mot alkoholmissbruket är nödvändigt
          för att förhindra att fler människor får sina liv förstörda på
          grund av rattfylleriet. Vid grova fall av rattfylleri eller vid
          upprepade rattfylleribrott tycker vi att brottet faktiskt ska
          leda till fängelse, precis som avsikten är med den lag som gäller.
          I stället har andelen villkorliga domar, ofta i kombination med
          samhällstjänst, ökat. Dagsböter är också en vanligt dom. Ytterst
          sällan används straffskalans högsta gräns om två års fängelse
          för grovt rattfylleri. En rattfyllerist som orsakat någons död
          kan få max sex års fängelse för grovt vållande till annans död
          och rattfylleri @ något som aldrig hänt. Domen på fyra års fängelse
          för den lastbilschaufför som körde ihjäl fem människor är ett
          välkommet undantag.
        </p>
        <p xml:id="i-WiqMKrdvex4FanHHXCUhbH">
          Vi vet i dag (bland annat enligt det så kallade Kapubraprojektet
          vid Karolinska institutet) att majoriteten av dem som åker fast
          för rattfylleri har alkoholproblem. Därför är det så allvarligt
          att den som begår ett rattfylleribrott ofta kommer undan både
          fängelse och vård. Vid samhällstjänst är den dömde bara skyldig
          att utföra det antal timmar arbete som han eller hon dömts till,
          till exempel att kratta löv i parker. I regel görs ingen insats
          mot det underliggande problemet med missbruk och den dömde får
          i många fall ingen behandling alls. Folkpartiet anser inte att
          samhällstjänst är en bra påföljd i dessa fall.
        </p>
        <p xml:id="i-FcwWc4ehFdZzLcKbJuc9QC">
          Domstolarna måste skärpa sin praxis och använda sig av den möjlighet
          som redan finns att döma ut strängare straff.
        </p>
        <p xml:id="i-BfwY7NmZ9gkDBL1Nt4SibV">
          Utan behandling av alkohol- eller drogmissbruket minskar inte
          risken för att den dömde kör rattfull igen. Vid rattfylleribrott
          tycker vi därför att domstolen alltid ska begära att frivårdsmyndigheten
          gör en personutredning för att kunna analysera alkoholproblemet
          i varje enskilt fall. Det är även viktigt med en effektivare och
          bättre standardiserad form för sådana utredningar för att undvika
          skillnader beroende på var i landet utredningen görs. Vi vill
          också att det ska finnas en utbyggd och kvalitetssäkrad behandlingsverksamhet
          över hela landet för dömda rattfyllerister. Rattfylleribrott ska
          alltid leda till en påföljd som kombineras med ett obligatoriskt
          behandlingsprogram mot alkoholmissbruket. Påverkansprogram som
          till exempel victim impact panel, där rattfyllerister möter rattfyllerioffer,
          är metoder som bör uppmuntras och finnas tillgängliga över hela
          landet. Vad gör regeringen för att säkerställa att behandlingsprogram
          finns i hela landet?
        </p>
        <p xml:id="i-8xGgsoENbP2KaYiqXQXYpq">
          Förbud mot "eftersupning"
        </p>
        <p xml:id="i-4NvVFDrJUR5jvdnG5whP7Z">
          Det är inte ovanligt att en rattfull person efter en trafikolycka
          hävdar att han eller hon har druckit alkoholen efter olyckan och
          inte före. Folkpartiet vill förhindra att någon på detta sätt
          ska kunna slippa undan ansvar för rattfylleribrott. Vi vill därför
          att detta, det vill säga så kallad eftersupning, ska förbjudas
          så att det blir olagligt att dricka alkohol eller inta narkotiska
          preparat efter en trafikolycka, exempelvis under fem timmar. I
          Norge har ett lagreglerat förbud mot eftersupning gällt i många
          år och har enligt polisen där varit till stor hjälp.
        </p>
        <p xml:id="i-Uv7Sy27d29Fso4pfMEqhMN">
          Anmälan av alkoholmissbruk till länsstyrelsen
        </p>
        <p xml:id="i-BcTEYC8WmYxn1Gwx1e8L1Q">
          Enligt körkortslagen (10 kap. 2 §) ska en läkare som vid undersökning
          av en körkortshavare finner att körkortshavaren av medicinska
          skäl är uppenbart olämplig att ha körkort, anmäla det till länsstyrelsen.
          Ett diagnostiserat alkoholberoende utgör ett sådant skäl. Lagen
          innebär alltså @ åtminstone på papperet @ att läkare är skyldiga
          att göra en anmälan till länsstyrelsens trafikenhet om att en
          person är olämplig som körkortsinnehavare på grund av alkoholproblem.
          Men hur ser det ut i verkligheten?
        </p>
        <p xml:id="i-MEA61nEC3GA1NzMU3wc4xr">
          I Vägverkets rapport från mars 2004 Alkolås som alternativ till
          körkortsåterkallelse @ En attitydundersökning bland läkare, framgår
          att läkare, trots skyldighet enligt lag, sällan anmäler personer
          med alkoholproblem till länsstyrelsen. Endast en av 1 000 patienter
          anmäls. Ett skäl som läkarna uppgav var att relationen mellan
          patient och läkare äventyras och att de upplever det som en "polisiär"
          roll att göra en anmälan. Det är också många gånger komplicerat
          att fastställa en alkoholdiagnos trots att läkaren är medveten
          om att patienten i fråga har alkoholproblem.
        </p>
        <p xml:id="i-BFgVm4Q7cPNhqUApfPSdNR">
          Här finns alltså en tydlig målkonflikt @ å ena sidan skyddet
          av potentiella offer för rattfylleribrott och å andra sidan läkarnas
          lojalitet och förtroende gentemot patienten. I dessa fall tycker
          vi dock att valet är lätt. En patient som har alkoholproblem måste
          hindras från att utsätta andra trafikanter för att få sina liv
          förstörda. Regeringen har ett ansvar för att myndigheterna ser
          till att fler alkoholberoende personer anmäls enligt gällande
          lag till länsstyrelsen.
        </p>
        <p xml:id="i-SVfWiQCE43BWKF47pMobP6">
          Mot denna bakgrund vill jag fråga justitieministern:
        </p>
        <p xml:id="i-YTiHdLJSUaCgk7GLyVgqFX">
          1. Vilka åtgärder kommer ministern att vidta för att utöka och
          effektivisera polisens arbete mot rattfylleri?
        </p>
        <p xml:id="i-DUqqwyPeWXLyqmtS9oo7Av">
          2. Kommer ministern att arbeta för att tullen ska få möjlighet
          att utföra nykterhetskontroller och få utökade befogenheter i
          samband med detta?
        </p>
        <p xml:id="i-WezQbrZ1Gj8CTxYSJ4EDnX">
          3. Kommer ministern att arbeta för att ett system med "alkobommar"
          införs vid färjeområden?
        </p>
        <p xml:id="i-A3WrFsnEGPS5bqh24iwJ7G">
          4. Vilka åtgärder kommer ministern att vidta för att säkerställa
          att dömda rattfyllerister får behandling för sitt missbruk?
        </p>
        <p xml:id="i-RZ51tEwKjL2U9JhqT85su5">
          5. Kommer ministern att verka för att det sker en skärpning av
          påföljderna för rattfylleribrott och att förbud mot så kallade
          eftersupning införs?
        </p>
        <p xml:id="i-RAA8DhiRMSLMgzaxEuvmmn">
          6. Vilka åtgärder kommer ministern att vidta för att läkare,
          i enlighet med körkortslagen, i större utsträckning ska anmäla
          diagnostiserat alkoholmissbruk till länsstyrelsen?
        </p>
      </div>
    </body>
  </text>
</TEI>
