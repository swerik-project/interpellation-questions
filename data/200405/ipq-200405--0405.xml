<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0405">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0405</head>
        <author who="i-ErVmo7eYu7oehJQsJSwD6t">Per Landgren</author>
        <recipient who="i-HNvivTxAPySuVXe8X3z3LJ">Pär Nuder</recipient>
        <topic>förmögenhetsskatten och 3:12 -utredningen</topic>
        <docDate when="2005-02-18">den 18 februari</docDate>
        <status when="unknown" byWhom="Pär Nuder" byWhomId="i-HNvivTxAPySuVXe8X3z3LJ" status="answered">besvarad</status>
        <external_id source="rdwebb">GS10405</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:405 av Per Landgren (kd) till finansminister
          Pär Nuder om förmögenhetsskatten och 3:12-utredningen
        </IPQ_title>
      </div>
      <div type="IPQuestionBody">
        <p xml:id="i-JfXF34m42E3HMAJzB1EjB1">
          Den 26 januari i år presenterades en statlig utredning av tre
          mycket kompetenta statliga utredare. Den facklige chefekonomen
          och numera professorn Per-Olof Edin, professorn Sven-Olof Lodin
          och Ingemar Hansson, docent och generaldirektör för vårt konjunkturinstitut.
          Efter bara 40 minuter publicerade TT Pär Nuders reaktion på utredningen,
          där utredarnas förslag på en helhetslösning förkastades. Det är
          ingen överdrift att säga att de tre utredarna tillhör Sveriges
          främsta expertis på skatter. Finansministern som tidigare gjort
          anspråk på en "intellektuell hållning" i sin roll i regeringen
          ägnade således mindre än 40 minuter åt den 179 sidor långa utredningens
          helhetslösning, innan den bryskt avspisades.
        </p>
        <p xml:id="i-8NGS9qD8MFrMbdPw5quoYV">
          De tre utredarna hade fått i uppdrag att genomföra en fördjupad
          prövning av den fortsatta reformeringen av 3:12-reglerna, men
          de ville se sitt uppdrag i ett större sammanhang och "jämna ut
          spelplanen" för "gruppen aktiebolag i sin helhet."
        </p>
        <p xml:id="i-6piVZAVAUFf9FvXeyszTTG">
          Är detta ett exempel på vad finansministern menar vara "intellektuell
          hållning"? Vad var utredarnas ansträngningar egentligen värda
          för finansministern? Vilka signaler sänder inte ett sådant oreflekterat
          "nej" till alla, som med genomtänkta förslag vill bidra till att
          förbättra Sveriges lagstiftning och regelverk inom även andra
          områden?
        </p>
        <p xml:id="i-LBTkRKLVxqLnLo4o6rdxv1">
          I vissa bestämda delar, som specifikt gällde 3:12 och höll sig
          inom direktivens ramar, kunde finansministern sträcka sig så långt
          att utredningen var intressant. Men när det gällde helhetslösningen
          och förmögenhetsskatten, som alltså den fackliga och nationalekonomiska
          expertisen i vårt land ville avveckla enligt utredningens förslag,
          ville finansministern något annat. Finansministern deklarerade
          helt kort att på grund av att vi i Sverige nyligen avskaffat arvs-
          och gåvoskatten var det inte aktuellt att ta bort förmögenhetsskatten.
          Om det fanns några sakliga skäl till varför förmögenhetsskatten
          skulle vara kvar, så framfördes inte dessa av finansministern.
        </p>
        <p xml:id="i-TuuUNFy6apWGck6cpkheU9">
          Till skillnad från Pär Nuder har Kristdemokraterna avsatt en
          del tid för att läsa den rapport som Nuder avfärdade. Utredarnas
          resonemang håller en mycket hög kvalitet.
        </p>
        <p xml:id="i-LCBzkRtdeQ9zvjFrnhbwhX">
          Förmögenhetsskatten skapar enligt utredarna vertikal rättvisa.
          Det sker en omfördelning av pengar från högre inkomstgrupper till
          lägre inkomstgrupper över statsbudgeten genom förmögenhetsskatten.
          Så långt uppnår förmögenhetsskatten sitt syfte. Men samtidigt
          är förmögenhetsskatten horisontellt orättvis. Med detta menar
          utredarna att den slår godtyckligt på individer med samma ekonomiska
          förutsättningar. Det beror på en rad undantag och olika värderingsprinciper
          för olika typer av tillgångar. Bland dessa fenomen märks bland
          annat huvudägarundantaget, undantag för industriegendom, O-listenoterade
          aktier, onoterade aktier, skogs- eller jordbruksfastigheter och
          hyresfastigheter. Ett betydande kapital placerat i pensionsförsäkringar
          undgår förmögenhetsskatt.
        </p>
        <p xml:id="i-5aunq1s7DKnMngp2gYoYFZ">
          Den godtyckliga förmögenhetsskatten skapar incitament för hushållen
          att placera sina tillgångar som leder till effektivitetsförluster
          för samhällsekonomin. Hushållen äger till exempel oproportionerligt
          många O-listenoterade aktier. Skogs- och jordbruksfastigheter
          är nu överprissatta i Sverige vilket är skattedrivet. När hushållens
          kapital inte allokeras på det mest effektiva sättet finns det
          skäl att anta att vi i Sverige på grund av förmögenhetsskatten
          gör tillväxtförluster.
        </p>
        <p xml:id="i-EDAo7gpEaCZuAVgHto4ihw">
          Eftersom det är omöjligt att kontrollera annat än svenska finansiella
          tillgångar är skatten mycket sårbar för skatteplanering. Utredarna
          anser att på grund av detta är den nuvarande situationen inte
          hållbar.
        </p>
        <p xml:id="i-GraHwq6stQ3habP4BjWkgv">
          Förmögenhetsskatten anges också av utredarna som orsaken till
          en omfattande utflyttning av kapital ifrån Sverige. Helt säkert
          har förmögenhetsskatten fått framgångsrika företagare som sålt
          sina företag att flytta utomlands.
        </p>
        <p xml:id="i-HiBsTDT78B7KQUgKS1LpQ2">
          Utredarna påpekar att förmögenhetsskatten levererar 4,6 miljarder
          kronor till statskassan. Utan att ta ställning till det beloppet
          förefaller det som att man anser att det beloppet är relativt
          litet ställt i relation till de negativa effekter den skapar.
        </p>
        <p xml:id="i-TNaVQ4pFnzuhJJixV4Rxd8">
          Slutligen föreslår utredarna att förmögenhetsskatten ska avskaffas.
          Det är följdriktigt att göra det nu, inte minst då flera av våra
          grannländer gjort det, senast Finland från den 1 januari 2005.
        </p>
        <p xml:id="i-VkLjtDgHuebLpuaeD38HTT">
          Jag vill därför fråga finansministern:
        </p>
        <p xml:id="i-VnBxrKCkoYyakWPvpKqvfo">
          Avser finansministern att ta ställning till de sakskäl som utredarna
          anfört för sin helhetslösning och för förslaget att förmögenhetsskatten
          avskaffas?
        </p>
        <p xml:id="i-D1BMmfjECfQtBnYFVFFvDX">
          Avser finansministern att lika snabbt avfärda alla utredningars
          förslag och är det i så fall ett gott exempel på ministerns aviserade
          "intellektuella hållning"?
        </p>
      </div>
    </body>
  </text>
</TEI>
