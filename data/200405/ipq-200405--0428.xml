<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0428">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0428</head>
        <author who="i-U6F8gqiuV2DEZN1aMhyDnJ">Christer Nylander</author>
        <recipient who="i-V19ff9MeDZhTGpv5xEprbu">Leif Pagrotsky</recipient>
        <topic>läsning i olika samhällsgrupper</topic>
        <docDate when="2005-02-28">den 28 februari</docDate>
        <status when="unknown" byWhom="Leif Pagrotsky" byWhomId="i-V19ff9MeDZhTGpv5xEprbu" status="answered">besvarad</status>
        <external_id source="rdwebb">GS10428</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:428 av Christer Nylander (fp) till utbildnings-
          och kulturminister Leif Pagrotsky om läsning i olika samhällsgrupper
        </IPQ_title>
      </div>
      <div type="IPQuestionBody">
        <p xml:id="i-Rh46f8L7EHSCfRTtjMip7t">
          Bokpriskommissionens slutrapport visar att sänkningen av bokmomsen
          på många sätt varit lyckosam. Skattesänkningen har slagit igenom
          i konsumentledet.
        </p>
        <p xml:id="i-5m4JxVTddpsNeVhEZnJobq">
          Samtidigt har kommissionen inte kunnat visa att momssänkningen
          påverkat läsvanorna i så motto att läsandet breddats. Det är fortfarande
          samma skillnader vad gäller till exempel kön och utbildningsnivå.
          "Några förändringar i de sociala och könsmässiga mönstren i läsandet
          har inte kunnat avläsas", konstaterar kommissionen.
        </p>
        <p xml:id="i-XegeRY1fp9zgiGzWBFgsq4">
          Fortfarande är det ungefär en sjundedel av befolkningen som aldrig
          läser en bok. Man konstaterar dessutom att den statistik som finns
          tillgänglig snarare pekar på att skillnaderna ökar. Bland manliga
          LO-medlemmar där det redan tidigare är en hög andel som aldrig
          öppnar en bok, ser utvecklingen ut att innebära att färre och
          färre läser.
        </p>
        <p xml:id="i-V7aboe55QwKzuBeDWSR3Zc">
          Denna statistik ska naturligtvis hittills betraktas som preliminär.
          Likväl finns det anledning att fundera över vilka ytterligare
          steg som kan tas för att stärka läsandet och höja bokens status
          hos hela befolkningen.
        </p>
        <p xml:id="i-FfLwop4MNdT4utHjgqdENZ">
          Enligt hjärnforskaren Martin Ingvar tycks de som ofta läser böcker
          ha bättre minne, bättre uppmärksamhet, bättre faktaförståelse
          och bättre förmåga till kritiskt tänkande.
        </p>
        <p xml:id="i-KkaMKfwcT2fGw92nYhCeAz">
          I boken Hur du ska läsa och varför skriver den brittiske litteraturvetaren
          Harold Bloom: "Ska den enskilda människan kunna bevara förmågan
          att bilda sig egna åsikter och omdömen är det inte utan betydelse
          att hon fortsätter att läsa på egen hand."
        </p>
        <p xml:id="i-3tW3mhU8QkKP7KzGJhbSAH">
          Bokpriskommissionen har haft som utgångspunkt att deras direktiv
          rymmer ett "kulturpolitiskt önskemål om att i princip alla skall
          kunna få de fördelar för den personliga utvecklingen som läsning
          antas ge". Nu är det ju så att man knappast kan tvinga någon människa
          att läsa. Likväl måste man fundera kring vilka insatser som kan
          göras och som är rimliga för att främja läsandet.
        </p>
        <p xml:id="i-AfKL1pZEUVS9tzQeVwrJo5">
          Skolans arbete med läsning har en helt avgörande roll i en politik
          för att sprida läsningen. Den som i skolåldern får god kunskap
          i läsning och dessutom uppslukas av glädjen att läsa, har större
          benägenhet att fortsätta vara läsare än den som inte lärt sig
          läsa ordentligt. Därför är det mycket allvarligt när Skolverkets
          undersökningar visar att resultaten på läsproven visar en minskande
          läsförmåga jämfört med liknande studier 1992 och 1995. Skolverket
          noterar också en större spridning av resultaten på läsförståelsen.
          Det är fler elever än tidigare som har riktigt svaga resultat.
          Skillnaderna ökar och killarna har större problem med läsförståelsen
          än tjejerna.
        </p>
        <p xml:id="i-PuJvWEzJgDozVk8TCngFLy">
          Om det är så att Martin Ingvars forskningsresultat är riktiga
          och om det är så att Harold Bloom har rätt i att den som läser
          har större förmåga att bilda egna uppfattningar och omdömen, då
          är det ett stort bekymmer att läsförståelsen bland grundskoleeleverna
          försämras. Om denna utveckling inte bryts riskerar vi att få en
          växande klyfta mellan ett ökande antal som aldrig läser och den
          delen av befolkningen som är läsare. En sådan utveckling kan inte
          ens en fortsatt nedsättning av bokmomsen bryta.
        </p>
        <p xml:id="i-XsQWMnWNDa1uijYh7k84AQ">
          Vilka initiativ avser ministern att vidta för att stärka och
          bredda läsningen och ytterligare stärka bokens ställning i olika
          samhällsgrupper?
        </p>
      </div>
    </body>
  </text>
</TEI>
