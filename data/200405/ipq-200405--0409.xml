<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0409">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0409</head>
        <author who="i-QrnhMBZLsGdbeBasmoTLpZ">Mats Odell</author>
        <recipient who="i-HNvivTxAPySuVXe8X3z3LJ">Pär Nuder</recipient>
        <topic>skatterna och välfärden</topic>
        <docDate when="2005-02-21">den 21 februari</docDate>
        <status when="unknown" byWhom="Pär Nuder" byWhomId="i-HNvivTxAPySuVXe8X3z3LJ" status="answered">besvarad</status>
        <external_id source="rdwebb">GS10409</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:409 av Mats Odell (kd) till finansminister
          Pär Nuder om skatterna och välfärden
        </IPQ_title>
      </div>
      <div type="IPQuestionBody">
        <p xml:id="i-DUw4rcRLEWPit3rqwZA9pJ">
          Söndagen den 13 februari deltog Pär Nuder i Sveriges Televisions
          program Agenda. Det gjorde han med anledning av att han och några
          av hans regeringskolleger nu börjat tala om skattehöjningar. Det
          har presenterats alternativa teorier om varför frågan lyfts just
          nu men jag lämnar här politiska spekulationer om hur Socialdemokraterna
          ska återta väljare från Vänsterpartiet därhän. Riksdagen måste
          utgå från att offentliga uttalanden av landets finansminister
          och statsminister återspeglar en genuin avsikt att faktiskt höja
          skatterna.
        </p>
        <p xml:id="i-PqiHiRiFLiXW9dQtGivCnm">
          I Agenda försvarade Pär Nuder envist sitt skattehöjarresonemang
          med att välfärden i framtiden kommer att kräva högre skatter.
          I detta ligger uppfattningen att det skattesystem vi nu har inte
          är robust och långsiktigt hållbart.
        </p>
        <p xml:id="i-7RRLJNLJXj1pcR4aAZpGRR">
          Men för bara två månader sedan ansåg finansminister Pär Nuder
          i en interpellationsdebatt med min partikollega Per Landgren att
          skattesystemet var just robust, hållbart och legitimt. Åtminstone
          kunde det "uppfattas" så. I riksdagens protokoll har Pär Nuder
          åsikter dokumenterade från december 2004 som starkt kontrasterar
          mot de åsikter han nu torgför. Det är betänkligt att finansministerns
          åsikter är så lättflyktiga. Vilka kast i läran väntar härnäst?
        </p>
        <p xml:id="i-Fr5AoFSWSYR1HVo8FgMexL">
          Interpellationsdebatt den 14 december 2004:
        </p>
        <p xml:id="i-DDtJhA9XkNM3nkkjqBurdi">
          "Självklart har skattesystemet brister, och systemet kan på olika
          sätt göras bättre, men sett i ett större perspektiv är det min
          bestämda uppfattning att regelverket kan uppfattas som just robust,
          hållfast och legitimt. Någon genomlysning av skattesystemet av
          det slag som Per Landgren efterlyser är just nu inte aktuell."
        </p>
        <p xml:id="i-9anrRvr5SyZD4srE8YtieJ">
          I samma tv-program lät man Pär Nuders teorier om skattehöjningar
          analyseras av inte mindre än 15 av Sveriges mest namnkunniga ekonomer.
          En förkrossande majoritet av dessa dömde ut Nuders resonemang.
          Frågan uppstår om Pär Nuder tar några som helst intryck av en
          så tydligt formulerad kritik. Den är berättigad inte minst med
          tanke på att flera av kritikerna är gamla kämpar i socialdemokratin.
          Vilken grund har Pär Nuder för sin starkt kritiserade uppfattning
          att ytterligare höjda skattesatser skulle leda till sammantaget
          högre skatteinkomster i en så globaliserad ekonomi som Sveriges?
          Är kanske den nationalekonomiska expertisen ondsikt och vill Sverige
          illa?
        </p>
        <p xml:id="i-4HTA9BJAwEYqfFhxMKHD2i">
          Kritiken mot Nuders förslag kan något förenklat beskrivas att
          en skattehöjning skulle ge sådana beteendeeffekter att den i slutändan
          mycket väl skulle kunna motverka sitt syfte. Genom att göra arbete
          dyrare relativt fritid kommer fler att ägna mer av sin tid till
          att inte arbeta. Arbete lönar sig ju mindre. Vilka analyser ligger
          bakom de skatteteorier som hittills bara fått godkänt av Pär Nuder
          och Göran Persson?
        </p>
        <p xml:id="i-Kb7bEnLinNJkJMPjKpXexS">
          Den kanske mest svidande kritiken framfördes av professor Assar
          Lindbeck. Han ansåg att om Sverige med sitt nuvarande skattetryck,
          som ju är världshögst, skulle behöva höja skatterna för att trygga
          den offentliga välfärden, så kan det bara innebära att Sverige
          är väldigt illa skött.
        </p>
        <p xml:id="i-LMWH55HhVWFzVisGdjGeTc">
          Vid sidan om de mer dogmatiska socialistiska teorierna om välfärd
          finns det bland annat kristdemokratiska tankar om att välfärd
          inte bara utgörs av den offentliga sektorns tjänster. Enskilda
          människors och hushålls möjligheter att förverkliga sina planer
          är i allra högsta grad en betydande del av välfärdsbegreppet.
          Högre skatter är med andra ord inte alltid lika med högre välfärd.
        </p>
        <p xml:id="i-S9V1tDv722tj7Mh5aQzKn2">
          Hade debatten om skattehöjningar förts i USA, Schweiz eller Japan
          hade det på ett helt annat sätt varit förståeligt att resonera
          som Pär Nuder gör. Skattetrycket i dessa länder är mycket lågt
          jämfört med det i Sverige.
        </p>
        <p xml:id="i-S8egkUoBLpqLGmaY4akxin">
          Pär Nuder vill höja skatterna i Sverige som har det högsta skattetrycket
          i världen. Sverige ska gå från att vara extremt till att bli ännu
          mer extremt. Detta är ett högriskprojekt med den svenska välfärden
          som insats.
        </p>
        <p xml:id="i-8QEUMFT5ACpjYMg9iN9L7C">
          Dessutom är den svenska offentliga sektorns kvaliteter diskutabla
          sett till den mycket höga kostnad som skattebetalarna drabbas
          av. Vilken ytterligare välfärd levereras för den sist levererade
          skattekronan? Blir det den välfärd hushållen efterfrågar?
        </p>
        <p xml:id="i-FTE8nuYB2hEj77VdsRnc4f">
          Vore det inte bättre att Pär Nuder började ta tag i de skenande
          kostnaderna för arbetslösheten, utanförskapet och ohälsan. För
          den dryga miljon medborgare i arbetsför ålder som inte går till
          arbetet i dag satsar staten ca 500 000 000 kr (500 miljoner kronor)
          varje dygn. Med Pär Nuders skattehöjarpolitik är risken överhängande
          att ännu fler slås ut från arbetsmarknaden och måste försörjas
          till ännu högre kostnader för skattebetalarna.
        </p>
        <p xml:id="i-WZgWLqfmkRSZfzCK4UaKDM">
          Jag vill med anledning av ovanstående ställa följande frågor
          till finansministern:
        </p>
        <p xml:id="i-QXqmSPqiaV2RdbKAL62Y2M">
          Avser finansministern att först försöka finna vägar att sänka
          svenska statens utgifter för arbetslöshet och ohälsa, innan han
          föreslår för riksdagen att höja skatterna?
        </p>
        <p xml:id="i-JNEsF7dT37ZtvcVoSr1B3f">
          Avser finansministern att söka andra vägar för att trygga svensk
          offentlig välfärd än enbart genom skattehöjningar?
        </p>
        <p xml:id="i-K1kEVggG4gn7jD1FEHacFo">
          Avser finansministern att innan han föreslår skattehöjningar
          i Sveriges riksdag lyssna till den nationalekonomiska expertisen
          vi trots allt har i Sverige och först ta reda på vad vetenskapliga
          rön ändå säger om skatternas betydelse för människors vilja att
          arbeta och samhällsekonomins utveckling?
        </p>
      </div>
    </body>
  </text>
</TEI>
