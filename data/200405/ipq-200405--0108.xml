<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0108">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0108</head>
        <author who="i-LzYBGnvuhNHdQ7LQKPA6UJ">Gudrun Schyman</author>
        <recipient who="i-UEQA68w6PM78ttj4KfvgwE">Jens Orback</recipient>
        <topic>mäns våld och mäns kollektiva ansvar</topic>
        <docDate when="2004-11-01">den 1 november</docDate>
        <status when="unknown" byWhom="Jens Orback" byWhomId="i-UEQA68w6PM78ttj4KfvgwE" status="answered">besvarad</status>
        <external_id source="rdwebb">GS10108</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:108 av Gudrun Schyman (v) till statsrådet
          Jens Orback om mäns våld och mäns kollektiva ansvar
        </IPQ_title>
      </div>
      <div type="IPQuestionBody">
        <p xml:id="i-9JVx7Q8418dBKWJCUWK5wM">
          Mäns ansvar för att bryta könsmaktsordningen har diskuteras livligt
          under senare år, särskilt när det gäller det mest destruktiva
          uttrycket för den patriarkala makten, det vill säga mäns våld
          mot kvinnor.
        </p>
        <p xml:id="i-V8AdZmbfkR1AhTcRp8LVZE">
          Omfattningen av våldet är väl dokumenterad. Undersökningen Slagen
          Dam från 2001 ger en bild av hur omfattande mäns våld mot kvinnor
          är och synliggör de flytande gränserna mellan hot, våld och sexuella
          övergrepp. Den visar att var fjärde kvinna har upplevt fysiskt
          våld från någon man efter sin 15-årsdag, att 56 % av alla kvinnor
          har trakasserats sexuellt och att var tredje kvinna har utsatts
          för sexuellt våld.
        </p>
        <p xml:id="i-CCsZa286bgCCeTv1XdNReH">
          Slagen Dam
        </p>
        <p xml:id="i-5JUazr8cA5A6ecUm29xPEi">
          Slutsatsen blir att tillgängliga siffror måste multipliceras
          med tre eller fyra för att komma närmare verkligheten. Situationen
          är då att vi kan räkna med att det misshandlas mellan fem och
          tio kvinnor i timmen och att ungefär en kvinna våldtas i timmen.
          I Sverige, i dag! 80 % av mäns övergrepp sker bakom hemmets stängda
          dörr. Männen som utför våldet är de män som kvinnor känner väl,
          är familj eller bekant med, lever eller har levt ihop med.
        </p>
        <p xml:id="i-LocXgy25d7NHWYJX4dcvsF">
          Den stora mängd våldshandlingar som både offentlig statistik
          och kvinnojourernas arbete vittnar om är alltså inte något som
          ett fåtal psykiskt sjuka individer (män) begår. Det är vanliga
          familjefäder, alldeles normala och hederligt arbetande män och
          pojkvänner, som begår våldshandlingar mot kvinnor de känner. Det
          finns således ett mönster som visar att det förekommer ett starkt
          inslag av våld i nära relationer mellan män och kvinnor, och i
          deras vardag. Mäns våld mot kvinnor är en utbredd, frekvent och
          aktuell företeelse. Det sexualiserade våldet är strukturellt,
          och i den patriarkala strukturen är föreställningen om vad det
          är att vara man starkt laddad med våld, vilket i sig är ett uttryck
          för makt.
        </p>
        <p xml:id="i-nyg1xdo58LMECrXfCAQzL">
          När tidigare jämställdhetsminister Margareta Winberg tog upp
          den här frågan till diskussion och bland annat påtalade att män
          som grupp har ett ansvar uppfattade nuvarande statsråd detta synsätt
          som uttryck för "könsrasism" och skrev i en artikel (DN Debatt
          den 1 augusti 1999): "Kanske gör jag henne besviken när jag meddelar
          att jag inte känner mig skuldtyngd av andra mäns brott, lika lite
          som jag gör det som vit för apartheid eller som tyskättling för
          förintelsen."
        </p>
        <p xml:id="i-C8X2uaQdp4RG5YwbkZtkXE">
          I en annan artikel (Aftonbladet den 2 augusti 1999) med rubriken
          "Winberg är en könsrasist" säger statsrådet: "Jag menar att det
          inte är könet som gör mig våldsam utan i så fall det patriarkala
          system vi har, det är en kulturfråga."
        </p>
        <p xml:id="i-CmtyjTZtdCncxMuCzbbyUq">
          Regeringens jämställdhetspolitik finns bland annat uttryckt i
          skrivelsen Jämt och ständigt (regeringens skrivelse 2002/03:140).
          Där kan man under rubriken "Män och jämställdhet" (s. 12) läsa:
          "Med män och jämställdhet som ett prioriterat område i jämställdhetspolitiken
          vill regeringen sätta fokus på att män skall inse att dessa förhållanden
          (könsmaktsordningen) stadfäster ett odemokratiskt system som drabbar
          alla människor". Och vidare: "Mäns våld mot kvinnor är en yttersta
          konsekvens av de värderingar som utgår ifrån att män är överordnade
          kvinnor."
        </p>
        <p xml:id="i-77X5bkTykCoRq6ypUNPyqC">
          Det framgår alltså tydligt att det hela handlar om makt och bristande
          demokrati.
        </p>
        <p xml:id="i-LpkqjxjYhzZ8R21RCLvfca">
          I ett inledande kapitel i samma skrivelse (s. 5) står också:
          "Trots en lång historia av aktivt jämställdhetsarbete präglas
          vårt samhälle fortfarande av en könsmaktsordning. Arbetet måste
          fortsättningsvis ges en mer feministisk inriktning."
        </p>
        <p xml:id="i-PsW8xC5KT7Jy515zxanugT">
          Mot bakgrund av statsrådets tidigare uttalanden, och med hänvisning
          till den hållning som regeringen och samarbetspartierna har uttryckt
          i bland annat ovanstående refererade dokument, vill jag ställa
          följande frågor:
        </p>
        <p xml:id="i-PgbC6aTjCDW1mhQFA1D2eU">
          1. Avser statsrådet att verka för att mäns ansvar för att bryta
          ned den patriarkala maktordningen uppmärksammas?
        </p>
        <p xml:id="i-JKnBzSFTYz4ZctmVuNdMzJ">
          2. Har statsrådet alltjämt uppfattningen att mäns våld mot kvinnor
          är en "kulturfråga"?
        </p>
        <p xml:id="i-Rt6MnePFR1Mye92nWAwEgd">
          3. Vilka insatser avser statsrådet att vidta för att jämställdhetsarbetet
          ska ges en mer feministisk inriktning?
        </p>
      </div>
    </body>
  </text>
</TEI>
