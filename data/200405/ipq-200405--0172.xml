<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0172">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0172</head>
        <author who="i-8BTYtQ95yRpC5syyC4aHoY">Göran Hägglund</author>
        <recipient who="i-3kVCtR7mCK6mW2F6oaBMR5">Göran Persson</recipient>
        <topic>diskriminering av de äldre i vårt samhälle</topic>
        <docDate when="2004-11-18">den 18 november</docDate>
        <status when="2004-12-17" byWhom="Ylva Johansson" byWhomId="i-SZKUTdtCrCo58yNCQsH76" status="answered">besvarad</status>
        <external_id source="rdwebb">GS10172</external_id>
        <debate>
          <turn when="2004-12-17 12:05:11" duration="162">Ylva Johansson (S)</turn>
          <turn when="2004-12-17 12:07:50" duration="244">Chatrine Pålsson (Kd)</turn>
          <turn when="2004-12-17 12:11:44" duration="221">Lars-Ivar Ericson (C)</turn>
          <turn when="2004-12-17 12:15:22" duration="227">Ylva Johansson (S)</turn>
          <turn when="2004-12-17 12:19:05" duration="219">Chatrine Pålsson (Kd)</turn>
          <turn when="2004-12-17 12:22:41" duration="71">Lars-Ivar Ericson (C)</turn>
          <turn when="2004-12-17 12:23:49" duration="202">Ylva Johansson (S)</turn>
          <turn when="2004-12-17 12:27:08" duration="135">Chatrine Pålsson (Kd)</turn>
          <turn when="2004-12-17 12:29:13" duration="110">Ylva Johansson (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:172 av Göran Hägglund (kd) till statsminister
          Göran Persson om diskriminering av de äldre i vårt samhälle
        </IPQ_title>
      </div>
      <div type="IPQuestionBody">
        <p xml:id="i-A9TqUUKmrH2fjSYmp5wRqh">
          Den 10 september i år invigdes Kristinagårdens lärcentrum i Askersund
          under pompa och ståt. Dåvarande utbildningsminister Thomas Östros
          klippte band och hyllade Askersunds nya centrum för vuxenutbildning.
          Dagen efter släpptes också allmänheten in i den nyrenoverade tegelbyggnaden.
          Alla åldrar samlades, åt tårta och gladdes åt kommunens nya utbildningssatsning.
          Många fick samtidigt upp intresset för de olika kurser som vuxenutbildningen
          hade att erbjuda.
        </p>
        <p xml:id="i-Tvt5rSehsxkPJn4Tgk5Juh">
          En man bestämde sig för att fråga om en grundläggande datautbildning.
          Han hade försökt lite på egen hand, men tyckte att nu när alltmer
          sker via webben, kunde det väl vara dags att lära sig grunderna
          ordentligt. Personen han pratade med visade sig vara kursens lärare.
          Han bjöds på stående fot in att börja redan på måndagen, på en
          kurs som just dragit i gång. Kursen var ganska populär och hade
          lockat deltagare i olika åldrar, men mest medelålders. Helt fullt
          var det dock inte. Två datorer stod tomma när alla deltagare satt
          sig bakom var sin skärm.
        </p>
        <p xml:id="i-JSXNoSwNHdsm8tZCq3YdYM">
          Mannen och en kvinna som också deltog för första gången uppmanades
          att komma tidigare nästa tillfälle för att ta igen det som de
          missade i början av kursen när de inte var med. När de infann
          sig på torsdagen så fick de i stället följa med in på lärarens
          kontor där läraren beklagade att han var tvungen att lämna beskedet
          att de inte var välkomna i fortsättningen. De var för gamla. "Men
          hur ung ska man vara då?", frågade mannen. Det visste inte läraren.
        </p>
        <p xml:id="i-8CvTuNF7syHqKSaxUR9hzB">
          Någon vecka senare fick den avvisade mannen prata med Askersunds
          vuxenutbildningsrektor. Hon förklarade att statsbidrag bara utgick
          till deltagare under 65 år, eftersom syftet bland annat var att
          öka produktionen. Därför fick han inte gå kursen. Mannens livslånga
          insats som pålitlig skattebetalare var ingenting värd i detta
          sammanhang @ han kunde inte längre anses vara produktiv på rätt
          sätt.
        </p>
        <p xml:id="i-PWZh4wFa7nYxXFBydAkcV5">
          Mannen förklarade då att han hade en jämnårig vän @ också han
          en bra bit över 65 år @ som bodde i grannkommunen Hallsberg och
          att denne fick följa motsvarande kurs på komvux i Hallsberg. Rektorn
          svarade @ "de har väl gjort en annan bedömning".
        </p>
        <p xml:id="i-XYsG4rDZ628P7D5HTxmXub">
          Detta är bara ett exempel på att det förekommer åldersdiskriminering
          och oacceptabla attityder mot äldre, och att detta inte sällan
          sker av kommuner och stat.
        </p>
        <p xml:id="i-NWBWsTqfwS1ppVUkEsxqkX">
          Begreppet "ageism" myntades av den amerikanske psykiatern Robert
          Butler i slutet av 1960-talet. I Sverige har det översatts och
          sedan några år tillbaka bråkar forskarna om det i Sverige finns
          "ålderism" det vill säga "stereotypa föreställningar (eller diskriminering)
          som utgår från en människas ålder."
        </p>
        <p xml:id="i-6EkCqhCYpaGana7bXpRv95">
          Det borde vara uppenbart för var och en som ser sig om i samhället
          att det förekommer den här typen av diskriminering och attityder
          mot äldre. En del lyfter då fram att vi vid jämförelse med många
          andra länder ändå ligger bra till. Och det låter kanske blygsamt
          att bara 4 % bland personer över 60 år, enligt Europabarometern,
          anser att de blivit behandlade som andra klassens medborgare av
          försäkringskassan. Men den siffran, som professor Lars Andersson
          vid Linköpings universitet påmint om, motsvarar 80 000 personer.
        </p>
        <p xml:id="i-6NNdaGjw9b8dHGAsxHATb9">
          Det förekommer olika former av åldersdiskriminering på rader
          av områden: Till de allvarligare hör den praxis som tycks bli
          allt vanligare, nämligen att sätta övre åldersgränser för vissa
          medicinska behandlingar och operationer. Exempelvis utreds människor
          med demenssymtom inte på grund av att de anses för gamla. Också
          rehabiliteringsinsatser för äldre personal är sällsynta.
        </p>
        <p xml:id="i-8bFBqEp1GxcXUYLGg3YqVx">
          Också på demokratins område begränsas de äldres tillträde. En
          person som är över 70 år tillåts i många kommuner inte ingå i
          en valnämnd, trots att en sådan person kanske har både erfarenhet
          och tid att lägga på uppdraget. Hur kan det få vara möjligt?
        </p>
        <p xml:id="i-SiX9tECn7XzEiydgA82ACv">
          Många äldre har en otrolig lust och vilja att fortsätta bidra
          med sitt stora kunnande och sin erfarenhet så länge som möjligt.
          Men på arbetsmarknaden finns det ekonomiska styrmedel som gör
          det oerhört dyrt att anställa en person som är över 55 @ och det
          visar sig också att detta, i kombination med felaktiga attityder
          mot äldre, leder till att mycket få arbetsgivare ens intervjuar
          en arbetssökande som är över 55.
        </p>
        <p xml:id="i-AAEMhjKzVeX1Uuf5VgvGs8">
          Förtroendekommissionen under Erik Åsbrink har föreslagit att
          det ska vara förbjudet för personer över 70 år att sitta i bolagsstyrelser.
          Varför? Kan inte sådant prövas individuellt med tanke på hur olika
          vår "mentala" ålder är?
        </p>
        <p xml:id="i-7i1jfCvRL2vXXBnGTHZ7Qq">
          En del diskriminering är svår att ändra på via lagstiftning,
          men då gäller det för politiker att motverka diskriminerande attityder
          via opinionsbildning. Men ofta när politiker talar om demografi
          så beskrivs de äldre tyvärr som en börda och ett problem. Uttalanden
          som "vi har för många äldre" är inte ovanliga i den debatten.
          Men det är ju inte så att de äldre är "för många", utan problemet
          är ju att det föds för få barn.
        </p>
        <p xml:id="i-Lio29EGYqteM4AqQwLsqjQ">
          Mot bakgrund av de exempel på äldrediskriminering som jag redovisat
          ovan, vill jag lyfta fram ett antal förslag.
        </p>
        <p xml:id="i-E1X68Ya8vEagqEiXi5Qrtv">
          Medan diskrimineringen av kvinnor och invandrare med rätta är
          väl kartlagd @ åtminstone vad gäller omfattning @ så är negativ
          särbehandling av äldre arbetskraft dåligt kartlagd. En sådan kartläggning
          behövs för att bättre kunna angripa problemet.
        </p>
        <p xml:id="i-3mUoJDehos6tQAg1dQBeZu">
          Det personliga, praktiska och ekonomiska komplex som äldre i
          arbetslivet utgör centreras till stor del kring attityder om äldre
          som individer, som arbetskamrater och som anställda. I stor utsträckning
          tar sig dessa attityder uttryck av diskriminering. Den parlamentariska
          beredningen Senior 2005 skriver i betänkandet Äldrepolitik för
          framtiden (SOU 2003:91) följande: "Både i Sverige och andra länder
          har intresset för åldersnormer och åldersdiskriminering hittills
          varit förbluffande litet. Det gäller inte minst om man jämför
          med den diskussion som förts och fortfarande förs om andra sorters
          diskriminering." De allra flesta äldre arbetssökande har på olika
          sätt mött samma sak. I dag torde diskriminering på grund av ålder
          vara den vanligaste formen av orättvis behandling och orättvist
          bemötande, ett faktum som alla känner till men få reagerar emot.
          Negativa attityder gentemot äldre, långt ned i de seniora åldrarna,
          är så vanliga att de flesta har slutat lägga märke till dem.
        </p>
        <p xml:id="i-K2CsoUXXgZHLQsow8j4rJy">
          För att undvika att diskriminering av äldre får fortsätta bör
          diskrimineringslagstiftningen utökas till att också omfatta förbud
          mot diskriminering av äldre. Detta bör göras snabbt. Ett EG-direktiv,
          2000/78/EG av den 27 november 2000, som handlar om likabehandling
          med avseende på ålder, utreds fortfarande. Inom flera EU-länder
          finns redan förbud mot åldersdiskriminering.
        </p>
        <p xml:id="i-QRE4USZFGJwbuR4vAdS7vp">
          Många som förlorar sitt jobb i 40- eller 50-årsåldern tvingas
          uppleva hur svårt det är att komma in på arbetsmarknaden därefter.
          Man har inte sällan fallit för åldersstrecket redan i 40-årsåldern.
          Den demografiska utvecklingen som innebär att alltfler ska försörjas
          av allt färre aktiva måste mötas: dels genom att främja barnafödande
          och invandring, dels genom att bättre ta till vara både den något
          äldre arbetskraften och de som fyllt 65. Kristdemokraterna har
          föreslagit att anställda som fyllt 65 ska ha rätt men ingen skyldighet
          att arbeta till 72 års ålder @ och då med halverad inkomstskatt
          @ samt att man ska ha rätt att jobba deltid från det att man fyller
          61. Reglerna i olika avtal bör också ses över så att inte de äldre
          missgynnas på arbetsmarknaden som i dag.
        </p>
        <p xml:id="i-H7RQh3xKycsYVtnQ2uPDmb">
          I budgetpropositionen antyder regeringen att de äldre som vill
          ska kunna vara kvar i arbetslivet. Jag citerar ur finansplanen:
          "Åtgärder behöver vidtas för att göra det möjligt för äldre att
          vara kvar längre i arbetslivet och stimulera dem till detta och
          för arbetsgivare att öka efterfrågan på äldre arbetskraft." Ambitionen
          finns där @ men förslag till åtgärder lyser som vanligt med sin
          frånvaro.
        </p>
        <p xml:id="i-KoawVwwh1QRi3tLyShzKcm">
          Kristdemokraterna anser också att en äldreombudsman bör tillsättas.
          En äldreombudsman skulle, i likhet med exempelvis Barnombudsmannen,
          kunna verka för förbättringar och ta initiativ till egna utredningar
          och lämna förslag till åtgärder. Och inte minst motverka diskrimineringen
          av äldre i samhället.
        </p>
        <p xml:id="i-SLd4VKzwJ66FnJJngTm19p">
          Åldersstrecket borde avskaffas @ både mentalt och inom stat,
          kommun och landsting. Det är uppenbart att det behövs en förändring
          och att det måste bli ett slut på diskrimineringen av de äldre.
        </p>
        <p xml:id="i-T97uVyc2FGqGWqTdkTdRCZ">
          Mot bakgrund av ovanstående är mina frågor till statsministern
          följande:
        </p>
        <p xml:id="i-W382zJWzPHNAXpxpsABQhU">
          1. Vilka åtgärder är statsministern beredd att vidta för att
          kartlägga diskrimineringen av äldre i samhället?
        </p>
        <p xml:id="i-9i2m218BUrbQksoeFieL6Z">
          2. Vilka åtgärder är statsministern beredd att vidta för att
          minska diskrimineringen av äldre i vårt samhälle?
        </p>
      </div>
    </body>
  </text>
</TEI>
