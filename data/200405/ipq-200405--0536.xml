<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0536">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0536</head>
        <author who="i-839FvTzHpvrdX4J7ckfWSt">Sven Brus</author>
        <recipient who="i-SZKUTdtCrCo58yNCQsH76">Ylva Johansson</recipient>
        <topic>äldres tillgång till platser i särskilt boende</topic>
        <docDate when="2005-04-19">den 19 april</docDate>
        <status when="2005-05-10" byWhom="Ylva Johansson" byWhomId="i-SZKUTdtCrCo58yNCQsH76" status="answered">besvarad</status>
        <external_id source="rdwebb">GS10536</external_id>
        <debate>
          <turn when="2005-05-10 14:37:36" duration="278">Ylva Johansson (S)</turn>
          <turn when="2005-05-10 14:42:10" duration="246">Sven Brus (Kd)</turn>
          <turn when="2005-05-10 14:46:12" duration="184">Ylva Johansson (S)</turn>
          <turn when="2005-05-10 14:49:12" duration="253">Sven Brus (Kd)</turn>
          <turn when="2005-05-10 14:53:22" duration="124">Ylva Johansson (S)</turn>
          <turn when="2005-05-10 14:55:22" duration="109">Sven Brus (Kd)</turn>
          <turn when="2005-05-10 14:57:07" duration="113">Ylva Johansson (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:536 av Sven Brus (kd) till statsrådet
          Ylva Johansson om äldres tillgång till särskilt boende
        </IPQ_title>
      </div>
      <div type="IPQuestionBody">
        <p xml:id="i-3uyaS3oa5i2u3YuC8HRGy7">
          Länsstyrelsen i Östergötland har i sex år i rad undersökt hur
          de äldres rättstrygghet tillgodoses i länets kommuner och rapporterat
          resultatet till Socialstyrelsen. Särskild uppmärksamhet har ägnats
          tillgången till platser i så kallat särskilt boende. Även om flertalet
          kommuner har en rimlig balans mellan tillgång och efterfrågan
          råder det stor brist på boendeplatser bland annat i två av länets
          största kommuner. Bristen visar sig dels genom att fattade biståndsbeslut
          inte kan verkställas och dels genom att den sökande får avslag
          trots att det finns ett uppenbart behov av plats. Vid den senaste
          mätningen konstateras att mer än 100 äldre i Östergötland inte
          fått sitt vårdbehov tillgodosett.
        </p>
        <p xml:id="i-Hw9fvdGFexRwvADPUV8gyW">
          Situationen är djupt otillfredsställande redan i dagsläget men
          framstår som mycket allvarlig i ljuset av den demografiska utvecklingen
          i länet i förhållande till landet i sin helhet. Ökningen inom
          åldersgruppen 85 år och äldre beräknas fram till år 2020 i Östergötland
          utgöra så mycket som ca 24 % av den totala ökningen i landet.
        </p>
        <p xml:id="i-DRoabVJxYm7vRPMS36pod3">
          Behovet av en värdig vård och omsorg om de äldre är en av de
          viktigaste framtidsfrågorna i vårt samhälle. Även om de äldres
          hälsa förbättras och de friska åren blir fler kommer behovet av
          särskilda boendeformer att öka med tanke på den demografiska utvecklingen
          som är så tydlig just i Östergötland. Många äldre känner i dag
          en berättigad oro inför framtiden och en situation med allvarlig
          brist på platser i kommunernas särskilda boenden.
        </p>
        <p xml:id="i-GSeEZuTegfZEKGycGXBEot">
          Redan för fem år sedan gjordes en kartläggning av Socialstyrelsen
          och länsstyrelserna kring tillgången på platser i särskilt boende
          för äldre. Hälften av landets kommuner förmådde då inte uppfylla
          platsbehovet i en utsträckning som svarade mot behoven. Inte ens
          fattade biståndsbeslut kunde uppfyllas.
        </p>
        <p xml:id="i-GXKwBkD38oxppTc2e3djSA">
          Vid detta undersökningstillfälle befann sig ca 5 000 äldre i
          landet i den situationen att man fått ett biståndsbeslut om särskilt
          boende eller ett konstaterat platsbehov men ingen plats. Ingenting
          tyder på att situationen förbättrats. Antalet inte verkställda
          beslut har åter ökat efter en minskning under de senaste åren.
          Ett problem är den kvarboendeprincip som vägleder många kommuner
          och innebär en alltför snabb och ibland oplanerad avveckling av
          äldreboenden.
        </p>
        <p xml:id="i-MaNvxx8QK3iUxYpRrBgWJf">
          För en relativt stor grupp äldre är alternativet med hemtjänst
          och hemsjukvård inte lämpligt. Det gäller till exempel personer
          i behov av tillsyn dygnet runt. Bristen på platser i särskilt
          boende och i bostäder med särskild service leder till att många
          människor inte får den hjälp de är i behov av. De äldres rättstrygghet
          åsidosätts därmed.
        </p>
        <p xml:id="i-CvsgY5VoTq4Kwg5FUCa6P7">
          Min fråga till statsrådet blir därför:
        </p>
        <p xml:id="i-Kzv7MESCA7sLYr72deAgsy">
          Vad avser statsrådet att göra för att stärka de äldres rättstrygghet
          och avhjälpa den omedelbara platsbristen i kommunernas äldreboenden?
        </p>
      </div>
    </body>
  </text>
</TEI>
