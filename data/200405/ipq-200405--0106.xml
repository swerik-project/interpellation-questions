<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0106">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0106</head>
        <author who="i-mN8mVTBvBYjtHLNThWLo4">Kalle Larsson</author>
        <recipient who="i-UEQA68w6PM78ttj4KfvgwE">Jens Orback</recipient>
        <topic>jämnt uttag av föräldraledigheten</topic>
        <docDate when="2004-11-01">den 1 november</docDate>
        <status when="unknown" byWhom="Berit Andnor" byWhomId="i-LdbVtbdPx3MQxR6GEgCqax" status="answered">besvarad</status>
        <external_id source="rdwebb">GS10106</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:106 av Kalle Larsson (v) till statsrådet
          Jens Orback om jämnt uttag av föräldraledigheten
        </IPQ_title>
      </div>
      <div type="IPQuestionBody">
        <p xml:id="i-MPUfZVidWoDf6ijz84CqqH">
          I budgetpropositionen för 2005 (prop. 2004/05:1) slår regeringen
          fast: "Arbetet för en jämställd arbetsmarknad måste också fokusera
          på att öppna hela arbetsmarknaden för kvinnor och utvecklingsmöjligheter
          på arbetsplatserna. Detta arbete måste bedrivas parallellt med
          arbetet inom andra politikområden, inte minst familjepolitiken."
        </p>
        <p xml:id="i-TKpQJaCTQz7RapTGW7cXqX">
          I diskussionen om ökad jämställdhet inom familjepolitikens område
          anförs ofta att barnets bästa ska stå i centrum. Ökad jämställdhet
          konkurrerar inte med ett fokus på barns bästa, utan kan snarare
          sägas förstärka detta. Barn mår bra av att ha flera vuxna som
          står dem nära och av att ha föräldrar som har trygga jobb med
          rättvisa löner. Också barn gynnas av ett arbetsliv som ser både
          män och kvinnor som självklara föräldrar. Att stärka kvinnors
          ekonomiska förutsättningar är dessutom ett sätt att direkt stärka
          barnens skydd mot fattigdom.
        </p>
        <p xml:id="i-PciSZqoPgvbQnFq1fueMax">
          Enligt den jämställdhetsbilaga som lämnats till budgetpropositionen
          för 2005 (prop. 2004/05:1, Bilaga 4) tar kvinnorna ut 82 % av
          antalet ersatta dagar i föräldraförsäkringen och män 18 %. Samma
          bilaga redovisar att de ekonomiska konsekvenserna av föräldraskapet
          för en 10-årsperiod uppgår till 304 000 kr för mamman och 10 000
          kr för pappan. Huvudförklaringen är att det är kvinnor som tar
          ansvar för att familjens tidsekvation ska gå ihop. Kvinnor subventionerar
          alltså mäns lönearbete genom sitt eget obetalda arbete.
        </p>
        <p xml:id="i-R9zBAY46z86C7QnvfFk4K8">
          Frågan om lönediskriminering, otrygg anställning, ofrivillig
          deltid och lägre pension hör ihop med vem som tar det huvudsakliga
          ansvaret för omsorgen om barn och familj. Eftersom kvinnor ses
          som bärare av detta ansvar, har kvinnor också en sämre utgångspunkt
          på arbetsmarknaden.
        </p>
        <p xml:id="i-BGkP16275mUToaMY2eeb8p">
          I dag är fördelningen av föräldrapenningen mycket av en förhandlingsfråga
          mellan föräldrarna. Det innebär att det som styr den egentliga
          fördelningen av föräldrapenningen är föreställningen om att mäns
          föräldraansvar, till skillnad från kvinnornas, skulle vara förhandlingsbart.
          Dagens utformning av föräldraförsäkringen bidrar till att återskapa
          och förstärka en ordning på arbetsmarknaden som försvagar och
          lönediskriminerar kvinnor. För att komma till rätta med detta
          behöver föräldraförsäkringen reformeras så att ett jämnt uttag
          mellan föräldrarna uppnås och därmed stärker ett jämställt vårdnadsansvar.
        </p>
        <p xml:id="i-B1PRrhKCvZRgh9Hk2qDv69">
          För att detta ska vara möjligt är det nödvändigt med en generös
          föräldraförsäkring som baseras på samma principer som alla andra
          socialförsäkringar, det vill säga en delad föräldraförsäkring
          som är individuell och som baseras på inkomstbortfallsprincipen.
          Detta för att möta barnens behov av att vara tillsammans med sina
          föräldrar och för att skapa ett jämställt uttag av föräldraledigheten.
          Endast så kan man nå en verklig förändring mot en ordning som
          inte diskriminerar kvinnor på arbetsmarknaden.
        </p>
        <p xml:id="i-MHakFDVBrs2UhZZkc7eg56">
          Föräldraförsäkringen är nu föremål för översyn i en utredning
          som ska lämna sina förslag under hösten 2005. Utredaren ska se
          över hur föräldraförsäkringen bättre kan bidra till att barnen
          får tillgång till båda sina föräldrar. Det handlar dels om hur
          den påverkar båda föräldrarnas möjligheter att ta ansvar för barnet,
          dels om hur den påverkar föräldrarnas möjligheter att delta på
          arbetsmarknaden på lika villkor. Att en översyn äntligen kommit
          till stånd är mycket positivt.
        </p>
        <p xml:id="i-5MJuLFcF5e3uAh17S6UgWo">
          Mot bakgrund av ovanstående vill jag ställa följande frågor till
          statsrådet Jens Orback:
        </p>
        <p xml:id="i-Fha1pDKS1DvG3KHcBuzC8">
          1. Vilka åtgärder avser statsrådet att vidta för att inom ramen
          för jämställdhetspolitiken verka för att föräldraförsäkringens
          utformning bidrar till att bryta diskrimineringen av kvinnor på
          arbetsmarknaden?
        </p>
        <p xml:id="i-RaTi7WGxVcWJ43vgXr91NQ">
          2. Avser statsrådet som ansvarig för regeringens jämställdhetspolitik
          att verka för en föräldraförsäkring utformas så att ett jämnt
          uttag mellan könen kan uppnås?
        </p>
      </div>
    </body>
  </text>
</TEI>
