<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0059">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0059</head>
        <author who="i-XSoE59R8vSeGm31iRSvpAz">Ulrik Lindgren</author>
        <recipient who="i-SZKUTdtCrCo58yNCQsH76">Ylva Johansson</recipient>
        <topic>handlingsplan för vården i livets slutskede</topic>
        <docDate when="2004-10-18">den 18 oktober</docDate>
        <status when="2004-11-11" byWhom="Ylva Johansson" byWhomId="i-SZKUTdtCrCo58yNCQsH76" status="answered">besvarad</status>
        <external_id source="rdwebb">GS1059</external_id>
        <debate>
          <turn when="2004-11-11 16:10:34" duration="299">Ylva Johansson (S)</turn>
          <turn when="2004-11-11 16:15:26" duration="253">Ulrik Lindgren (Kd)</turn>
          <turn when="2004-11-11 16:19:35" duration="152">Ylva Johansson (S)</turn>
          <turn when="2004-11-11 16:21:58" duration="265">Ulrik Lindgren (Kd)</turn>
          <turn when="2004-11-11 16:26:15" duration="69">Ylva Johansson (S)</turn>
          <turn when="2004-11-11 16:27:16" duration="65">Ulrik Lindgren (Kd)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:59 av Ulrik Lindgren (kd) till statsrådet
          Ylva Johansson om handlingsplan för vården i livets slutskede
        </IPQ_title>
      </div>
      <div type="IPQuestionBody">
        <p xml:id="i-59ZVppPgAyUGLjhiyidFNt">
          En värdig vård i livets slutskede omfattar flera aspekter på
          det lidande och den smärta som döendet kan föra med sig. Förutom
          rent fysiska behov finns även psykiska, sociala och existentiella
          behov. All behandling inom sjukvården bör ta hänsyn till dessa
          behov.
        </p>
        <p xml:id="i-DYjBKLtbg9j9hTfo17rxPY">
          Kommittén om vård i livets slutskede (SOU 2001:6) kunde konstatera
          att vården i livets slutskede som bedrivs i Sverige har stora
          brister. Kommittén presenterade ett omfattande förslag till förbättringar
          av den palliativa vården i Sverige. Utredningen präglades av etisk
          grundsyn som betonade människovärdesprincipen i vården vid livets
          slut.
        </p>
        <p xml:id="i-HwJq5J419EhNYfGDsgpuUC">
          Europarådets 45 medlemsländer antog i november 2003 rekommendationer
          om hur den palliativa vården ska organiseras. Rekommendationerna
          slår bland annat fast att medlemsländerna ska anta policyn, lagstiftning
          och andra nödvändiga åtgärder för ett sammanhängande och omfattande
          nationellt ramverk för palliativ vård. En bärande princip är att
          den palliativa vården ska vara en intregrerad del i all hälso-
          och sjukvård. Villkor för dess utveckling och integrering ska
          inlemmas i den nationella planeringen för hälso- och sjukvården.
        </p>
        <p xml:id="i-DKCFRTjcGsixXn6z2JNnaw">
          Hos allmänheten måste det finnas en förvissning om att det finns
          god tillgång till smärtstillande medel och nödvändig omvårdnad.
          Den döende patienten ska ha möjlighet att ha sina närmaste omkring
          sig, respekt ska visas för närstående och deras önskemål och både
          patient och närstående ska få det stöd de i övrigt behöver.
        </p>
        <p xml:id="i-VhqNqZeuPLwjhVVZMgcqQT">
          En bättre vård i livets slutskede kan åstadkommas genom åtgärder
          på en rad områden. Vårdpersonalen behöver utbildning inför de
          särskilt svåra avväganden som kan behöva göras när det gäller
          vården i livets slutskede. Hospisvård och palliativa team måste
          etableras, vidareutvecklas och vara tillgängliga i hela landet.
          Det är viktigt att ta till vara den kunskap och kompetens som
          vunnits på de platser där verksamheten varit i gång under längre
          tid. Dessa erfarenheter bör sedan även komma den övriga vården
          till del. Det behövs en öppenhet inför nya vårdformer i livets
          slutskede.
        </p>
        <p xml:id="i-R2kdJ9mCvwQFW4No2WUCfr">
          Det måste göras klart att det är en grundläggande rättighet med
          valfrihet vid vård i livets slutskede.
        </p>
        <p xml:id="i-HALAQ2dQKivt4ajgNwHTjn">
          Den socialdemokratiska regeringen har länge sagt sig bereda utredningen
          i Regeringskansliet, men den beredningen har fortgått i ett mycket
          långsamt tempo. Inför innevarande riksmöte har dock regeringen
          aviserat en skrivelse till riksdagen, som ska avlämnas i januari
          2005. Jag anser dock att kommitténs betänkande mycket väl skulle
          kunna ligga till grund för en proposition med konkreta förslag
          till förbättringar av vården i livets slutskede.
        </p>
        <p xml:id="i-GcDz32WN6P3LDK1UHoneCk">
          Regeringen skulle kunna ta initiativ som minskar de regionala
          skillnaderna inom den palliativa vården genom utbildnings- och
          informationsinsatser. Forskning och utbildning i palliativ medicin
          är svagt utvecklade områden. Ett resurstillskott för bland annat
          mer utbildning och forskning är nödvändigt. Regeringen skulle
          vidare kunna ge berörda myndigheter i uppdrag att utarbeta riktlinjer
          för hur vården i livets slutskede ska bedrivas för att uppfylla
          vissa kvalitetskrav.
        </p>
        <p xml:id="i-7Qtxo4MWZ7VKhTt6q4yjDE">
          Med anledning av ovanstående vill jag fråga:
        </p>
        <p xml:id="i-WmS3R2g8PUq2QXYgnmr8CL">
          Av vilka skäl har statsrådet valt att inte förelägga riksdagen
          en proposition om vården i livets slutskede?
        </p>
        <p xml:id="i-DGB8EFhnrEfGovXJkpEtB">
          Vilka åtgärder avser statsrådet att vidta för att uppfylla Europarådets
          rekommendationer gällande palliativ vård?
        </p>
        <p xml:id="i-Hxj6RC2KGFdWQtUpRCoaz5">
          Avser statsrådet att vidta åtgärder för att förbättra utbildning
          och forskning kring vården i livets slutskede?
        </p>
      </div>
    </body>
  </text>
</TEI>
