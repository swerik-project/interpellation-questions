<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0452">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0452</head>
        <author who="i-QhURWkawnPDBf443faKewj">Cecilia Wigström</author>
        <recipient who="i-4CwyNH4xXJhZj5wdBAzmSY">Laila Freivalds</recipient>
        <topic>Sveriges stöd till Vitryssland</topic>
        <docDate when="2005-03-09">den 9 mars</docDate>
        <status when="2005-04-05" byWhom="Laila Freivalds" byWhomId="i-4CwyNH4xXJhZj5wdBAzmSY" status="answered">besvarad</status>
        <external_id source="rdwebb">GS10452</external_id>
        <debate>
          <turn when="2005-04-05 18:18:19" duration="347">Laila Freivalds (S)</turn>
          <turn when="2005-04-05 18:18:19" duration="315">Laila Freivalds (S)</turn>
          <turn when="2005-04-05 18:18:19" duration="316">Laila Freivalds (S)</turn>
          <turn when="2005-04-05 18:23:30" duration="263">Cecilia Wigström (Fp)</turn>
          <turn when="2005-04-05 18:23:30" duration="264">Cecilia Wigström (Fp)</turn>
          <turn when="2005-04-05 18:27:50" duration="178">Laila Freivalds (S)</turn>
          <turn when="2005-04-05 18:27:50" duration="206">Laila Freivalds (S)</turn>
          <turn when="2005-04-05 18:27:51" duration="182">Laila Freivalds (S)</turn>
          <turn when="2005-04-05 18:30:44" duration="253">Cecilia Wigström (Fp)</turn>
          <turn when="2005-04-05 18:30:45" duration="253">Cecilia Wigström (Fp)</turn>
          <turn when="2005-04-05 18:34:53" duration="98">Laila Freivalds (S)</turn>
          <turn when="2005-04-05 18:34:53" duration="99">Laila Freivalds (S)</turn>
          <turn when="2005-04-05 18:34:53" duration="100">Laila Freivalds (S)</turn>
          <turn when="2005-04-05 18:34:55" duration="97">Laila Freivalds (S)</turn>
          <turn when="2005-04-05 18:36:28" duration="180">Cecilia Wigström (Fp)</turn>
          <turn when="2005-04-05 18:36:28" duration="179">Cecilia Wigström (Fp)</turn>
          <turn when="2005-04-05 18:36:28" duration="218">Cecilia Wigström (Fp)</turn>
          <turn when="2005-04-05 18:36:28" duration="218">Cecilia Wigström (Fp)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:452 av Cecilia Wigström (fp) till utrikesminister
          Laila Freivalds om Sveriges stöd till Vitryssland
        </IPQ_title>
      </div>
      <div type="IPQuestionBody">
        <p xml:id="i-ALh8Katddu9wf5PMa4PW1Z">
          Vitryssland är den enda kvarvarande diktaturen i Europa. I oktober
          2004 hölls parlamentsval och en folkomröstning om avskaffandet
          av den begränsning som innebär att en president bara kan inneha
          posten under två mandatperioder. Inte oväntat röstades inga oppositionella
          in i parlamentet och Lukasjenko vann folkomröstningen med stor
          majoritet. Det innebär sålunda att resultatet i folkomröstningen
          öppnar för obegränsad tid vid makten för Vitrysslands diktator.
        </p>
        <p xml:id="i-7TcqS7GrcKoRKdwDpiGTmf">
          OSSE riktade anklagelser om valfusk både vad gäller parlamentsvalet
          och folkomröstningen. Efter valet har förtrycket ökat: Fackligt
          engagerade har gripits för att ha hållit möte hemma och ett nytt
          presidentdekret mot människohandel håller på att tas fram med
          förslag om ökad kontroll av människor som vill arbeta eller studera
          utomlands.
        </p>
        <p xml:id="i-RFUTbC9oWPteruXDFYBYG7">
          EU och Vitryssland
        </p>
        <p xml:id="i-GJ7HxVYXnQVb5pAmB7EzpR">
          Från och med maj 2004 blev Vitryssland ett av EU:s nya grannländer
          efter det att de nya medlemsländerna trätt in i unionen. Eftersom
          Vitryssland utvecklats mot en diktatur har EU sedan 1997 lagt
          det ingångna partnerskaps- och samarbetsavtalet på is och landet
          deltar inte fullt ut i den nya grannskapspolitiken. Eftersom utvecklingen
          stadigt går åt fel håll i Vitryssland är det inte sannolikt att
          Vitryssland inom en snar framtid kommer att omfattas av programmet.
          Samtidigt är vi medvetna om att den internationella isoleringen
          av den vitryska politiska ledningen lätt leder till en isolering
          av hela landet och därmed försvårar en förändring.
        </p>
        <p xml:id="i-XbgqgCA1Y3ENTfJJ8FUwid">
          EU är en viktig aktör i tillskapandet av en utveckling i demokratisk
          riktning i Vitryssland. I slutsatserna från EU-toppmötet den 16@17
          december uttalar Europeiska rådet att EU ska stödja demokratiutvecklingen
          i Vitryssland. Av detta följer emellertid inte att EU formulerat
          några nya målsättningar eller något program för Vitryssland. Folkpartiet
          menar dock att EU:s relation till Vitryssland måste ses över och
          att det är viktigt att det engagemang för demokratiutvecklingen
          som EU:s stats- och regeringschefer uttalat följs upp av en konkret
          handlingsplan. I den strategin bör till exempel ingå upprättandet
          av ett EU-kontor i Minsk, genom vilket stöd till organisationer
          som kämpar för demokrati och mänskliga rättigheter kan kanaliseras.
        </p>
        <p xml:id="i-LC2j3ceRqqJDyZC63EbzH2">
          Sveriges stöd till studentutbyte
        </p>
        <p xml:id="i-F3y6v5ZiRqTZHzKGVTZakx">
          Vi lever i en globaliserad värld, där värden som demokrati och
          frihet sprids även till jordens mörkaste hörn. Ett sätt att sprida
          demokrati är att skapa möjligheter för människor att studera i
          ett annat land för att utbyta erfarenheter, idéer och värderingar.
          En viktig byggsten i detta arbete är Svenska institutets så kallade
          Visbyprogram där studenter från bland annat Vitryssland har möjlighet
          att på kort- och långtidsstipendier resa till Sverige för att
          gå kurser i demokrati, mänskliga rättigheter och internationella
          relationer. Studenterna erhåller därmed en unik erfarenhet att
          få en inblick i demokratisk samhällsbyggnad. Erfarenheter som
          de vitryska studenterna i sin tur kan föra vidare till det vitryska
          samhället.
        </p>
        <p xml:id="i-SYdtZ7iPvCEXBprPTyMCuU">
          Emellertid har regeringen under de senaste fyra åren konsekvent
          dragit ned på anslagen till långtidsstipendier för studenter från
          Vitryssland, Ryssland och Ukraina. Detta i en tid då omvärldens
          tydliga stöd för demokrati och mänskliga rättigheter, framför
          allt till det vitryska samhället, är viktigare än någonsin tidigare.
        </p>
        <p xml:id="i-93jxp3MUZdciWnucSNUk9">
          Slopa egeninsatsen för svenska organisationer som verkar i diktaturer
        </p>
        <p xml:id="i-S5VrYJ2tEEqbEtYWAP9svg">
          Vad Vitryssland behöver i det här läget är ökade satsningar på
          demokratiutveckling. I stället har det motsatta skett. Från och
          med 2004 försämras villkoren för det svenska demokratibiståndet
          till Vitryssland då Vitrysslandsprogrammet avskaffades. Det innebar
          att svenska föreningar fick möjlighet att tillsammans med vitryska
          samarbetspartner genomföra demokratifrämjande projekt med full
          finansiering från Sida. Utvärderingen visade att många kontakter
          hade upparbetats mellan svenska och vitryska ideella organisationer
          sedan programmet började. Trots det ökande förtrycket i Vitryssland
          avskaffades programmet och föreningar måste nu, i likhet med föreningssamarbeten
          med andra länder, betala 10 % av projektens omsättning.
        </p>
        <p xml:id="i-RcbLnN37FQ837QwDNGJBKo">
          Detta har inneburit att vissa organisationer avbrutit sitt biståndssamarbete
          med landet. Folkpartiet anser att den så kallade egna insatsen
          för enskilda organisationers demokratiprojekt i diktaturregimer
          som Vitryssland helt bör tas bort.
        </p>
        <p xml:id="i-SK9U16x2zAKcGvgyt1FwyZ">
          Den svenska vapenimporten
        </p>
        <p xml:id="i-JHpS7cVgtG4KZaVG8tfwbG">
          I TV 4:s samhällsmagasin Kalla Fakta måndagen den 7 mars framkom
          återigen att Sverige importerar krigsmateriel från Vitryssland.
          Vid flera tillfällen har svensk militär flugit till Vitryssland
          och köpt lasersikten till den svenska armén. Det är svårt att
          tänka sig en mindre lämplig handelspartner till Sverige än Vitryssland
          och att just Vitryssland har en så exklusiv vapenutrustning som
          tvingar oss att importera krigsmateriel därifrån. Handelsutbytet
          visar på en skrämmande okunnighet om den vitryska diktaturen.
        </p>
        <p xml:id="i-7wJZwCDFv64EfQKqx4WEQJ">
          Med anledning av det ovan sagda vill jag ställa följande frågor
          till utrikesministern:
        </p>
        <p xml:id="i-V8FtNbkj8N5WTJJX63X9EQ">
          1. Vilka åtgärder avser utrikesministern att vidta för att en
          handlingsplan med konkreta satsningar på demokratiutveckling i
          Vitryssland ska utarbetas på EU-nivå?
        </p>
        <p xml:id="i-6UJaqsZdEGLXHv75PgaGgy">
          2. Vilka åtgärder avser utrikesministern att vidta för att stödja
          ett ökat studentutbyte, framför allt utbytet från Vitryssland
          till Sverige, så att fler långtidsstipendier kan inrättas?
        </p>
        <p xml:id="i-H11ncCRXP8zcYsjjnbQnLW">
          3. Hur avser utrikesministern att verka för att underlätta enskilda
          organisationers arbete för demokrati och mänskliga rättigheter
          i diktaturer i allmänhet och Vitryssland i synnerhet?
        </p>
        <p xml:id="i-2QeXxzVHCP8LuMjt4V1Ru3">
          4. Vilka åtgärder avser utrikesministern att vidta för att mänskliga
          rättigheter, särskilt press- och mötesfrihet, ska respekteras
          i Vitryssland?
        </p>
        <p xml:id="i-QcUugk26VNrUChrrANBt4b">
          5. Vilka åtgärder avser utrikesministern att vidta för att den
          svenska vapenimporten från Vitryssland ska upphöra?
        </p>
      </div>
    </body>
  </text>
</TEI>
