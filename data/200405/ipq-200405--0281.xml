<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0281">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0281</head>
        <author who="i-ASHgRusN9GoHAH8eioxicP">Marie Wahlgren</author>
        <recipient who="i-V19ff9MeDZhTGpv5xEprbu">Leif Pagrotsky</recipient>
        <topic>finansieringen av teknisk forskning</topic>
        <docDate when="2004-12-21">den 21 december</docDate>
        <status when="unknown" byWhom="Leif Pagrotsky" byWhomId="i-V19ff9MeDZhTGpv5xEprbu" status="answered">besvarad</status>
        <external_id source="rdwebb">GS10281</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:281 av Marie Wahlgren (fp) till utbildnings-
          och kulturminister Leif Pagrotsky om finansieringen av teknisk
          forskning
        </IPQ_title>
      </div>
      <div type="IPQuestionBody">
        <p xml:id="i-T8fPemYuSQG54WJWXfC6GH">
          En mycket stor del av den tekniska forskningen på våra universitet
          och högskolor är i dag externt finansierad. 2001 kom över 65 %
          av resurserna från andra källor än direkta statsanslag. Det är
          naturligtvis på vissa sätt ett styrkebevis att området klarar
          av att konkurrera om forskningsmedel men samtidigt kan det som
          är en styrka på lång sikt bli en svaghet. Man kan konstatera flera
          problem som ofta uppkommer när graden av extern finansiering blir
          hög. De externa medlen styr också användningen av de interna.
          Finansieringen blir kortsiktig och ryckig, den finansiella oron
          ökar och en stor andel av seniora forskares tid går åt till att
          söka och administrera externa medel.
        </p>
        <p xml:id="i-MBP8fL9UrdVskKbLm61hX3">
          Vid en hög andel externa medel kommer dessa ofta att i stor utsträckning
          dominera också användningen av de interna medlen. Skälen är att
          det ofta finns en underfinansiering i de externa medlen. Medlen
          täcker till exempel doktorandlöner men inte kostnader för handledare,
          utrustning, materialinvesteringar eller andra övergripande utgifter.
          Det är också ofta så att hela doktorandtiden inte täcks av de
          anslag som erhållits externt utan delar måste täckas upp av fakultetsmedel.
          Detta gör att nästan inga projekt startas om de inte har extern
          finansiering, vilket på sikt kan vara farligt för kreativitet
          och nyskapande.
        </p>
        <p xml:id="i-B9rEFSJXtqxPuoTvBSuM8e">
          Externa medel har en tendens att följa forskningspolitiska trender.
          Det betyder att områden som inte följer trenden riskerar betydligt
          minskad försörjning. De senaste åren har det till exempel funnits
          ett starkt fokus kring IT, bioteknik och numera också nanoteknologi.
          Detta gör att andra för samhället viktiga områden inom det tekniska
          forskningsområdet får stå tillbaka. För tillfället känner jag
          en stark oro för finansieringen av de tyngre mer processinriktade
          forskningsområdena som kemisk apparatteknik, reglerteknik, processtyrning,
          logistik med flera. Dessa är områden som är viktiga om Sverige
          inte bara ska vara en del av den tidiga utvecklingskedjan utan
          också kunna vara starkt på högteknologisk produktion.
        </p>
        <p xml:id="i-2tu8PAFBzeHLHThJNShwbk">
          Det finns en tendens i dag att se Sverige som ett land som framför
          allt ska producera forskning och utveckling och sedan överlåta
          till andra länder att producera de varor som forskning och utveckling
          genererar. Detta är inte en helt oproblematisk utveckling. Om
          man inte är mycket skicklig på att sälja sitt know-how, kan risken
          bli att man blir kunskapens råvaruproducent. Det vill säga att
          man tar fram kunskap och säljer den ganska billigt i stället för
          att förädla den vidare till mer lönsamma produkter. Det finns
          all anledning att värna om Sveriges förmåga att bedriva högkvalificerad
          produktion och i detta ligger också att stödja forskning inom
          de produktionsnära områdena.
        </p>
        <p xml:id="i-7ySrJM4pHvtSf3d2ToNaFh">
          Det är väl omvittnat att många seniora forskare känner en stark
          ekonomisk stress. Ansvaret för att inte bara dra in pengar till
          den egna lönen utan externa medel till doktorander och annan personal,
          känns ibland övermäktigt. Mycket tyder också på att den ökade
          graden av extern finansiering påverkar forskarnas strategier.
          Li Bennich-Björkman konstaterar i Högskoleverkets rapport Överlever
          den akademiska friheten? En intervjustudie av svenska forskares
          villkor i universitetens brytningstid att "Det är påfallande att
          strategiska överväganden, planering och funderingar kring anslag
          upptar mycket av forskarnas tankekraft och energi. @ @ @ Från
          samtliga vetenskapsområden framhåller man att systemet genererar
          konformism och likriktning, tvärtemot de värden som officiellt
          hyllas i forskningssammanhang som originalitet, självständighet
          och oberoende. Signaler om vad som finansiärerna betraktar som
          väsentligt skapar flockbeteende och modetrender."
        </p>
        <p xml:id="i-WyhhaDyRitqz67eTQD2LQA">
          Det är viktigt att finna vägar som styrker den fria och nyfikenhetsbaserade
          forskningen inom alla områden @ inte minst det tekniska området.
          Forskningsfinansieringen kan inte vara utformad på ett sätt som
          motverkar detta.
        </p>
        <p xml:id="i-KkoAdKwFZkymfsQYaxM5Dk">
          Med anledning av dessa neddykningar i effekterna av en hög andel
          externfinansiering vill jag fråga forskningsministern följande:
        </p>
        <p xml:id="i-M9oervPUEh46pLCpHMZDEt">
          På vilket sätt kommer ministern att stärka möjligheten att starta
          projekt inom det tekniska området utan extern finansiering?
        </p>
        <p xml:id="i-9wRaW66BTcEhS4bmDSHBYy">
          På vilket sätt kommer ministern att stödja forskning inom process-
          och produktionsteknik?
        </p>
        <p xml:id="i-VWZFNxDWvTJY6JevWFAkqp">
          På vilket sätt kommer ministern att göra Sverige bättre på att
          förädla den kunskapsproduktion som sker i Sverige, både inom högskola
          och industri, till produktion av varor och tjänster?
        </p>
        <p xml:id="i-Hbr31foUckdpGnxg43dXoE">
          På vilket sätt kommer ministern att förändra villkoren för forskare
          så att den ekonomiska stressen inte går ut över kreativitet och
          nytänkande?
        </p>
      </div>
    </body>
  </text>
</TEI>
