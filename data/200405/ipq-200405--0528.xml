<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0528">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0528</head>
        <author who="i-N9Pi9YpD4nvtCEsVp2CGcX">Staffan Danielsson</author>
        <recipient who="i-HhkgRHGRURfXTuftg1jHSf">Ann-Christin Nykvist</recipient>
        <topic>den svenska livsmedelsproduktionens konkurrenskraft</topic>
        <docDate when="2005-04-19">den 19 april</docDate>
        <status when="2005-05-17" byWhom="Ann-Christin Nykvist" byWhomId="i-HhkgRHGRURfXTuftg1jHSf" status="answered">besvarad</status>
        <external_id source="rdwebb">GS10528</external_id>
        <debate>
          <turn when="2005-05-17 14:28:47" duration="273">Ann-Christin Nykvist (S)</turn>
          <turn when="2005-05-17 14:33:15" duration="258">Staffan Danielsson (C)</turn>
          <turn when="2005-05-17 14:37:29" duration="226">Sven Gunnar Persson (Kd)</turn>
          <turn when="2005-05-17 14:41:11" duration="237">Cecilia Widegren (M)</turn>
          <turn when="2005-05-17 14:45:04" duration="253">Ann-Christin Nykvist (S)</turn>
          <turn when="2005-05-17 14:49:13" duration="247">Staffan Danielsson (C)</turn>
          <turn when="2005-05-17 14:53:16" duration="135">Sven Gunnar Persson (Kd)</turn>
          <turn when="2005-05-17 14:55:27" duration="136">Cecilia Widegren (M)</turn>
          <turn when="2005-05-17 14:57:41" duration="275">Ann-Christin Nykvist (S)</turn>
          <turn when="2005-05-17 15:02:13" duration="128">Staffan Danielsson (C)</turn>
          <turn when="2005-05-17 15:04:17" duration="123">Ann-Christin Nykvist (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:528 av Staffan Danielsson (c) till jordbruksminister
          Ann-Christin Nykvist om den svenska livsmedelsproduktionens konkurrenskraft
        </IPQ_title>
      </div>
      <div type="IPQuestionBody">
        <p xml:id="i-TZxwSTxEZUn6mqobU5X6aZ">
          Trots en mycket stark internationell högkonjunktur är den effektiva
          svenska sysselsättningen stagnerande, över en femtedel av den
          arbetsföra befolkningen uppbär dagligen samhälleliga ersättningar
          av skilda slag. Trots mycket vackert tal om näringsliv och småföretagsamhet
          är det svenska skattetrycket högt och de svenska regelverken krångliga,
          stelbenta och ofta kostnadsdrivande.
        </p>
        <p xml:id="i-9ayaG3sLnywqn8zi4vHU5U">
          Tyvärr är @ trots högkonjunkturen @ läget allvarligt för Sverige.
          Rader av företag flyttar ut hela eller delar av sin verksamhet
          och mängder av små och stora företag som borde expandera och nyanställa
          avstår från att göra detta. Hela branscher som varvs- och textilindustri
          har i stor utsträckning försvunnit och nya står på tur.
        </p>
        <p xml:id="i-Q5QfsSPPHLaaQieYnmVkRv">
          Sverige behöver ett mycket bättre företagsklimat som stimulerar
          befintliga företag att våga satsa och nyanställa, och som underlättar
          för småföretagare och entreprenörer att riskera sitt kapital och
          satsa sin drivkraft på investeringar och nyanställningar. I dag
          hämmas och beskärs utrymmet för företagsamheten alltför mycket.
          Den som vågar språnget tar stora risker när man lämnar tryggheten
          i anställningsförmåner och arbetsmarknadsförsäkringar och blir
          egen företagare. Det måste bli lättare och mer uppskattat att
          bli företagare.
        </p>
        <p xml:id="i-SJ7AzssVUwPBwQVU1o4Ay8">
          Men det behövs mer än generella åtgärder för att främja näringslivet
          och företagsamheten. Det behövs en planmässig översyn och reducering
          av kostnadstrycket i alla led. Det krävs förenklingar med mindre
          krångel och byråkrati och det krävs ett nära samarbete mellan
          näringslivet och samhället.
        </p>
        <p xml:id="i-UWkbVrBiYTc8NxDD4Ef94H">
          Jag vill ta en bransch och ett län jag känner väl som exempel,
          nämligen jordbruket och livsmedelsindustrin i Östergötland.
        </p>
        <p xml:id="i-H22dzcBk4fcUBXeAEramqb">
          I mitt hemlän Östergötland har åkrarna och betesmarkerna varit
          viktiga naturresurser som i alla tider stått för en betydande
          produktion och sysselsättning. Genom en väldig teknikutveckling
          och rationalisering har sysselsättningen minskat, men produktionen
          upprätthållits. Företagen är i dag färre och större än tidigare,
          och livsmedelsindustrierna likaså, men produktionsvolymen har
          någorlunda upprätthållits. Tillsammans med erforderliga service-
          och insatsnäringar produceras i dag en internationellt högklassig
          mat under höga miljö- och djurskyddskrav. Detta samtidigt som
          kretsloppet sluts, länets resurser utnyttjas och landsbygden lever.
        </p>
        <p xml:id="i-HoeaZokErTFokfWZehFLwi">
          De gröna näringarna inklusive industri och underleverantörer
          svarar för ca 10 % av både länets BNP och sysselsättning. Östergötland
          har mycket spannmålsodling och en betydande produktion av gris,
          ägg och fågel, men även stora vallarealer och betesmarker och
          en omfattande produktion av mjölk och nötkött. Länets livsmedelsproduktion
          står nu liksom för landet i sin helhet inför mycket stora utmaningar,
          som om de inte möts på rätt sätt kan leda till en gradvis exodus
          likt varvsindustrin och textilindustrin. Självfallet vore en utveckling
          i en sådan riktning alarmerande för både Sveriges ekonomi och
          ekologi. Det måste enligt min mening motverkas till det yttersta
          genom samlade och mycket kraftiga gemensamma ansträngningar från
          både näring och samhälle.
        </p>
        <p xml:id="i-J9AEtyDaoNDm8f981DKL9p">
          Det faktum att det svenska jordbruket verkar i ett kärvare klimat
          och med större transportavstånd än i övriga EU-länder underbygger
          detta ytterligare.
        </p>
        <p xml:id="i-JoT9mTd4sE62HBQ4AKZKW5">
          Jordbruksministern besvarade i september en interpellation från
          Jan Andersson (c) om risken för att "världens bästa livsmedelsproduktion"
          flyttar utomlands på grund av den i Sverige låga lönsamheten i
          kombination med EU:s frikopplingsreform som inte längre kräver
          matproduktion som motprestation. Jordbruksministern var inte så
          oroad utan hoppades hurtigt på bättre affärsmässighet från näringen,
          på sänkta dieselskatter, på livsmedlens svenska mervärden och
          på kostnadsjakt och rationaliseringar.
        </p>
        <p xml:id="i-XYyKdcDr4RVbNpPxeRmJ5e">
          Även näringen gör givetvis sitt yttersta för att gilla läget
          och skapa en positiv tilltro till de möjligheter som alltid finns,
          medan den allvarliga verklighet och hotbild som kastar sin kolsvarta
          slagskugga delvis förträngs. Mängder av unga och äldre företagare
          vill inget hellre än att sätta spaden i jorden för olika investeringar
          och satsningar, och några gör det. Marginalerna är ändå allt knappare
          och risken allt större, och det bör närmast ses som ett huvudalternativ
          att när många nu kommer att upphöra med sin livsmedelsproduktion
          så kommer minskningen inte att kompenseras med tillräckligt mycket
          nyinvesteringar. Resultatet blir i så fall att produktionen minskar
          och den redan koncentrerade livsmedelsindustrin minskar ytterligare
          med risken för att den kritiska massan kan närma sig på olika
          områden.
        </p>
        <p xml:id="i-2BZCEB8cYp6zufxim2WmLA">
          Det har gått ett halvår sedan interpellationsdebatten i höstas,
          och flera rapporter och analyser om situationen för den svenska
          livsmedelsproduktionen har sedan dess lagts fram. Även om ansträngningar
          delvis görs för att tolka resultaten så positivt som möjligt är
          ändå den helhetsbild som ges vad gäller den svenska livsmedelssektorns
          lönsamhet och konkurrenssituation närmast alarmerande.
        </p>
        <p xml:id="i-FBaRjvPn8FqCZFL6UFChWA">
          Detta stämmer tyvärr också överens med de analyser som gjorts
          tidigare. Gunnar Björks rapport SOU 1997:167 redovisade låga nettoinkomster
          för det svenska jordbruket relativt andra länder, och höga skatter.
          Jordbruksverkets rapporter om ekonomi och inkomstjämförelser inom
          jordbruket (2000:11 och 2001:10) visar att i jämförelse med nästan
          alla EU-länder ligger Sveriges nettoinkomst från total arbetsinsats
          per årsarbete på en mycket låg nivå, samt att kostnaderna är betydligt
          högre än intäkterna än i övriga länder. I Jordbruksverkets rapport
          2003:7 prövades olika hypoteser mot en rad indikatorer. Slutsatsen
          var att den negativa trend som vissa indikatorer uppvisade @ "jordbruket
          tappar" @ kan vara ett tecken på att det svenska jordbruket står
          sämre rustat i framtiden än i jämförbara länder.
        </p>
        <p xml:id="i-Gifbxr7YyQRaQ6gF1JVtqi">
          LRF Konsults rapport om lantbrukets lönsamhet 2004 visar att
          det svenska jordbrukets produktionskostnader ökat kraftigt sedan
          EU-inträdet med 17 %, medan produktpriserna samtidigt sjunkit
          med 8 %, ett negativt gap på 25 %. LRF:s färska skrift "Gröna
          framtider" anger att gapet ökat 35 % mellan 1995 och 2005. Detta
          gap vidgas snabbare i Sverige än i övriga EU-länder, vilket gör
          att lönsamheten faller och viljan att producera minskar. Andra
          indikatorer på en svag konkurrenskraft i det svenska jordbruket
          jämfört med EU är den relativt höga andelen frivillig träda, det
          svaga utnyttjandet av landskvoten på mjölk samt den sjunkande
          produktionen och ökande importen på flera produktområden. Likaså
          visar LRF-konsults lantbruksbarometer 2004 att 2003 var ett tungt
          år för det svenska jordbruket med 10 % lägre företagsinkomster
          och med ett lönsamhetsindex som sjönk från +10 till ‾7.
        </p>
        <p xml:id="i-6YrP95GvAt3wTTg63rUT9p">
          Livsmedelsekonomiska institutets rapport 2004:9 om det svenska
          jordbrukets konkurrenskraft efter EU-inträdet är heller ingen
          uppbygglig läsning. Sedan 1995 har den inhemskt producerade delen
          av den svenska köttkonsumtionen sjunkit från 80 % till 62 % för
          nötkött, från 91 % till 81 % för griskött och från 96 % till 75
          % för fågel. I en listning över EU-ländernas komparativa fördelar
          på EU-marknaden 2003 hamnar Sverige näst sist. I Sverige är importen
          av livsmedel från andra EU-länder tre gånger så stor som exporten.
          Både import och export har fördubblats sedan 1995, importen alltså
          väsentligt mer i absoluta tal. Institutet menar att Sverige blir
          allt mindre konkurrenskraftigt på produktion av griskött, nötkött
          och kött av fjäderfä, till exempel har importen av svinkött fördubblats
          sedan 1995. Inte heller på mejerivaror är Sverige speciellt konkurrenskraftigt.
          Positiva undantag är choklad och vodka.
        </p>
        <p xml:id="i-SiKpHq59R72yX8Rkd1DETB">
          Jordbruksverket kom nyligen med sin rapport 2005:3 om merkostnader
          och mervärden i svenskt jordbruk, i jämförelse med Danmark och
          Finland. Verket visar bland annat att den effektiva skatten på
          dieselolja efter den svenska återbetalningen är 30 öre per liter
          i Danmark, 65 öre per liter i Finland och ca 165 öre per liter
          i Sverige. I praktiken är det endast Sverige som belastar jordbruket
          med en handelsgödselskatt. Danmark har en fastighetsskatt men
          också löneskatter på bara en tredjedel av den svenska nivån. Alla
          tre länderna har omfattande regelverk för djurskydd och miljö.
          Sverige har strängare regler till exempel vad gäller suggornas
          rörlighet och smågrisarnas avvänjning, samt för grisboxarnas storlek.
          För hönsen har Sverige betydligt strängare regler än de båda övriga
          länderna, vilket liksom för grisarna leder till högre bygg- och
          användningskostnader.
        </p>
        <p xml:id="i-UktYMkM64CpHVjQb14rVQd">
          Jordbruksverket diskuterar också vilka mervärden som de svenska
          jordbruksprodukterna uppvisar. Det finns sådana men verket påpekar
          att priset ändå måste vara konkurrenskraftigt.
        </p>
        <p xml:id="i-HGGyjbfjLvsuUEHKKKMdHP">
          LRF har slutligen, februari 2005, gjort en benchmarking av svenskt
          jordbruks kostnader jämfört med några andra länder. Den visar
          inte överraskande att det svenska kostnadsläget är högt. Jämfört
          med andra nordeuropeiska länder kostar det 15 % mer i Sverige
          att producera griskött och 11 % mer att producera kyckling än
          i det näst dyraste landet. I äggproduktionen var kostnaden 47
          % högre per kilo ägg än i Holland, och i mjölken var produktionskostnaden
          10 % högre än i Danmark. Byggkostnaderna i grisproduktionen var
          34 % högre i Sverige än i det billigaste landet, i kycklingproduktionen
          39 % högre och i äggproduktionen mer än 100 % högre. Orsaken är
          främst lagreglerade ytkrav, men även val av byggnader samt det
          generella kostnadsläget inom svensk byggsektor.
        </p>
        <p xml:id="i-JUCH8fkYPEZXmdtfS4xwby">
          Mot bakgrund av den dystra kostnadsjämförelsen och produktionsutvecklingen
          är det rätt uppenbart att de svenska mervärdena @ som förvisso
          finns @ inte räcker till för att kompensera merkostnaderna. Inte
          heller Sveriges regional- och miljöersättningar verkar ge tillräcklig
          kompensation, om målet är att vidmakthålla dagens svenska livsmedelsproduktion
          med dagens ambitiösa miljö- och djurskyddsregelverk. Prisnivåerna
          i länderna varierar också, och bilden är inte entydig. Jordbruksverkets
          rapport om mervärden visar till exempel att år 2003 låg de danska
          mjölkpriserna knappt 5 % högre än de svenska och nötköttspriserna
          10 % högre, medan de svenska grispriserna låg drygt 30 % högre
          än de danska. I dagsläget är däremot de svenska grispriserna bland
          EU-15:s lägsta.
        </p>
        <p xml:id="i-CfN6xj7sK9GToD3wpmH1UG">
          Med min utgångspunkt i det östgötska jordbruket och livsmedelsindustrin
          är det givetvis ett mycket allvarligt läge, liksom för landets
          livsmedelsproduktion i sin helhet. Medan angränsande länders jordbruk
          och livsmedelsindustrier har tillväxt har i stället de i Sverige
          stagnerat eller minskat, och detta trots den svenska modell vi
          alla är så stolta över.
        </p>
        <p xml:id="i-VqSU8vVk6Gi1QihqSMLmaq">
          Min slutsats blir att vi i Östergötland och Sverige självfallet
          ska producera mat efter höga miljö- och djurskyddsregler, men
          att vi på en fri och konkurrensutsatt Europamarknad inte får dra
          på oss mer än begränsade merkostnader utöver våra konkurrentländers
          nivå. Sverige bör ligga i täten, men inte långt före. Om våra
          regelverk är så ambitiösa och kostnadsdrivande att effekten blir
          att den svenska livsmedelsindustrin flyttar utomlands har vi platt
          intet vunnit, utan i stället har Sverige då förlorat BNP och sysselsättning
          och inhemsk produktion samtidigt som Europas miljö och djurskydd
          blivit sämre genom vår ökade import från länder med lägre krav.
          Jag har i en annan interpellationsdebatt exemplifierat med pälsdjur
          och fåglar, men parallellen gäller tyvärr även för grisar, nötkött,
          mjölk och spannmål.
        </p>
        <p xml:id="i-Hc28uVicu8x3m6F6LAsrLu">
          Utöver den faktiska verklighet som anförda rapporter så entydigt
          beskriver, och i vetskap om att svenskt jordbruk lever under mycket
          knappa Europamarginaler, tillkommer så EU:s frikopplingsreform,
          som inte längre kräver motprestationen livsmedelsproduktion för
          att ersättningarna ska utbetalas. Uppenbarligen är risken stor
          att livsmedelsproduktionen de närmaste åren kommer att minska
          mest i just Sverige, där maten i ett helhetsperspektiv är allra
          bäst och där hela landskapet och landsbygden hotas av en fortsatt
          utslagning och minskning.
        </p>
        <p xml:id="i-QNHq6mrSK7sazWmxtDX8KN">
          Hur ser landets jordbruks- och konsumentminister @ och därmed
          Sveriges regering @ på den här hotande utvecklingen?
        </p>
        <p xml:id="i-Vn6ixPxH2YiB6BEGuUBPhz">
          Är det bara ännu en bransch som bland andra nu ska ses flytta
          utomlands?
        </p>
        <p xml:id="i-JZdyDNf6twNeAicAW1HbmA">
          Har Sverige några mål för sin livsmedelsproduktion vad gäller
          volym och spridning över landet, eller ej?
        </p>
        <p xml:id="i-LxAzevKgFfpFbc4g6sFbAT">
          Tänker jordbruksministern vidta några åtgärder för att med all
          kraft förhindra det som hotar och tillsammans med näringen göra
          allt för att förbättra livsmedelsproduktionens konkurrenskraft,
          eller ej?
        </p>
        <p xml:id="i-4qHU6WwpNxZG3eBGVZSabm">
          Vid interpellationsdebatten i september inskränkte sig ministern
          till någon allmän överläggning per år med branschen, och till
          någon kontaktgrupp inom departementet. Detta är alldeles otillräckligt.
        </p>
        <p xml:id="i-HXy55zmYFZGBHAnM4MA6BM">
          Min uppfattning är att allt som kan göras för att förbättra konkurrenskraften
          i det svenska jordbruket och i livsmedelsindustrin snarast måste
          göras. Det handlar om stort och smått, det handlar om insatser
          i jordbruken, i industrin och hos stat, kommun och myndigheter.
        </p>
        <p xml:id="i-GBFGRk3dKhYt1DRARaSxsm">
          Visst ska vi fortsätta att ha höga miljö- och djurskyddsambitioner,
          men regelverken bör skyndsamt genomgås och granskas mot bakgrund
          av de rapporter som kommit och anpassningar kunna göras där Sverige
          både ligger för långt före eller för långt efter.
        </p>
        <p xml:id="i-WzYTC8AEX5WXCyXz1mccBV">
          Näringen är i full gång med att trimma både primärproduktionen
          och industrin, och det arbetet kan säkert stöttas i väsentlig
          grad genom rådgivning och forskning och ökade informationsinsatser
          och samarbeten på skilda sätt.
        </p>
        <p xml:id="i-9iSw35bBSi78MDXrU6PFU">
          Samhället genom stat, myndigheter och kommuner måste tillsammans
          med näringen se över befintliga lagar och regelverk i syfte att
          förenkla och minska krångel, byråkrati och kostnader. Det handlar
          om miljöbalken, om bygglovsprocessen, om skatteuttag och sjukförsäkringsregler,
          om ensidigt höga tvärvillkor för EU-ersättningarna i just Sverige
          med mera. Det handlar om att se över alla kommunala och statliga
          taxor och avgifter i ett EU-perspektiv. Sverige kan inte tillåta
          sig att uttaxera väsentligt högre belopp på område efter område
          än vad länderna i vår omvärld gör. Exemplen är tyvärr legio, bland
          de senaste kraven på livsmedelsindustrin vad gäller besiktningsveterinärer
          och vad deras insatser får kosta och vem som ska betala.
        </p>
        <p xml:id="i-HUekpuERCLc6a9WBcmUzDq">
          Om vi i Sverige tillämpar kostnadsdrivande regelverk i olika
          avseenden, och tillåter oss att avgiftsfinansiera alla mycket
          noggranna kontroller av skilda slag och att uttaxera unika skatter
          och skattenivåer blir resultatet att företag och delar av hela
          branscher försvinner från landet och därmed massor av produktion
          och jobb. Och effekten blir självklart att vi i stället importerar
          produkterna som ofta producerats under helt andra förutsättningar
          än de som vi själva krävde och som bidrog till att produktionen
          upphörde hos oss. Blir detta resultatet har Sverige ingenting
          vunnit utan bara förlorat, och våra höga ambitioner i olika avseenden
          har helt motverkat det de var tänkta att gynna.
        </p>
        <p xml:id="i-MtodGyeTisJHNgsny5e9JW">
          För att återkoppla till min inledning är det ett generellt behov
          i de flesta branscher och för de flesta företag att deras konkurrenskraft
          förbättras och att Sveriges företagarklimat förbättras.
        </p>
        <p xml:id="i-FWL8JRUuJazpr9HHVyDgYE">
          För livsmedelsproduktionen har Centerpartiet krävt att regeringen
          inrättar en utvecklingsgrupp med berörda intressenter som med
          vittgående befogenheter kan lägga löpande förslag som skyndsamt
          ska stärka sektorns konkurrenskraft i de avseenden jag bland annat
          tagit upp. Det brådskar!
        </p>
        <p xml:id="i-CFTZ5KsGBfXEsMNFGE58F6">
          Därför vill jag fråga jordbruksministern:
        </p>
        <p xml:id="i-2XVhbAMCGBzgaUnB5urBe9">
          1. Hur ser jordbruksministern på de olika rapporterna om det
          svenska jordbrukets bristande konkurrenskraft och den hotbild
          de så entydigt visar?
        </p>
        <p xml:id="i-FeBNBBtvWMkG6KpkQYwhyx">
          2. Delar jordbruksministern min bedömning att situationen är
          så allvarlig att det erfordras extraordinära insatser mellan alla
          berörda för att skyndsamt minska byråkrati och kostnader i alla
          led?
        </p>
        <p xml:id="i-BK1fsu7fN4iWQ188usTcqM">
          3. Vilka åtgärder avser jordbruksministern att vidta för att
          tillsätta en grupp eller kommission som med stort mandat skyndsamt
          kan genomföra och föreslå förbättringsåtgärder för den svenska
          livsmedelsproduktionens konkurrenskraft i både kort- och långsiktiga
          avseenden?
        </p>
        <p xml:id="i-JjCfBnaJb1n6aiAdHvYnkL">
          4. Vilka åtgärder i övrigt avser jordbruksministern att vidta
          för att stärka den svenska livsmedelsproduktionens konkurrenskraft?
        </p>
      </div>
    </body>
  </text>
</TEI>
