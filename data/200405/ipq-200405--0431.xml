<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0431">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0431</head>
        <author who="i-Fa75ePV6JC2wN91aE4xcYD">Stefan Attefall</author>
        <recipient who="i-WMD43YDAt2Efk5C5qFXnaQ">Hans Karlsson</recipient>
        <topic>Ams</topic>
        <docDate when="2005-03-01">den 1 mars</docDate>
        <status when="unknown" byWhom="Hans Karlsson" byWhomId="i-WMD43YDAt2Efk5C5qFXnaQ" status="answered">besvarad</status>
        <external_id source="rdwebb">GS10431</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:431 av Stefan Attefall (kd) till statsrådet
          Hans Karlsson om Ams
        </IPQ_title>
      </div>
      <div type="IPQuestionBody">
        <p xml:id="i-E4mwE9HnTUsGqQsx7GS5ZB">
          Arbetsmarknadspolitiken har havererat. Det är inte bara Kristdemokraterna
          som insett detta. 13 fackavdelningar inom LO konstaterar detsamma
          i ett upprop. Tillsammans representerar de uppemot 70 000 LO-medlemmar.
          I uppropet konstaterar man bland annat att behandlingen av arbetslösa
          är förnedrande.
        </p>
        <p xml:id="i-Ah3dy6n81JuFAf6MMT3SHe">
          Bo Bayard, ordförande i en Sekoklubb Skaraborg, stöder också
          det fackliga uppropet: "Det finns en växande kritik bland arbetsförmedlare.
          Många är förtvivlade för att de inte kan hjälpa de arbetslösa.
          De är bakbundna. Om de sköter alla uppgifter de är ålagda finns
          ingen tid över för de arbetssökande". (LO-tidningen, den 25 februari
          2005.)
        </p>
        <p xml:id="i-MBHBwLgXTRnr6Q44PVAePq">
          Också Aftonbladets ledarsida har engagerat sig i kritiken mot
          Ams. De konstaterar att "när arbetslösheten är rekordhög, 380
          000 personer öppet arbetslösa eller i åtgärder, får bara cirka
          10 000 yrkesinriktad arbetsmarknadsutbildning." Samtidigt får
          tusentals personer i aktivitetsgarantin gå igenom näst intill
          förnedrande verksamhet. I en tidningsartikel i Vi i Vasastan vittnar
          en av deltagarna i aktivitetsgarantin, Bosse Åberg, om förnedringen
          i aktivitetsgarantin: "Den andra kursdagen fick vi ligga på golvet
          och rita med färgkritor och vattenfärg på ett stort papper." Han
          berättar också att de en gång ägnat en timme åt att stå i en ring
          och klappa i händer.
        </p>
        <p xml:id="i-K8GNze5PYbnnUpTndCnEBD">
          Den svenska arbetsmarknaden fungerar inte som den ska. Och arbetsmarknadspolitiken,
          vars syfte ska vara att få arbetsmarknaden att fungera bättre,
          har visat sig verkningslös.
        </p>
        <p xml:id="i-QBRBDd5L7Mikynb5eicJcH">
          Den socialdemokratiska regeringen och Ams har tappat greppet
          om utvecklingen på arbetsmarknaden. Den totala arbetslösheten
          är stigande. I januari var 240 000 personer arbetslösa eller 5,5
          % av arbetskraften. Ytterligare drygt 2 % av arbetskraften är
          i arbetsmarknadspolitiska åtgärder. Sverige har sedan 1995, då
          Socialdemokraterna tog över regeringsmakten, dessutom en sämre
          sysselsättningstillväxt än genomsnittet i Europa. Sveriges sysselsättningstillväxt
          har under perioden varit 6,1 %, jämfört med 12,3 % som är genomsnittet
          för Europa, enligt statistik från OECD och Eurowin.
        </p>
        <p xml:id="i-tdJQ1xYR4Wi9FCFQfu9Cm">
          I augusti 2003 talade statsminister Göran Persson inför jublande
          ombud vid SSU-kongressen i Karlstad. Hans löfte var otvetydigt:
          "Arbetslösheten ska pressas tillbaka. Den skall aldrig få komma
          tillbaka i det svenska samhället. Den skall knäckas för alltid."
        </p>
        <p xml:id="i-3vpTmfPFjRnryTHcvd2NwZ">
          Utvecklingen på arbetsmarknaden och regeringens egen arbetsmarknadspolitik
          har till och med fått flera fackförbund att gå i taket, fackförbund
          som normalt är lojala mot den socialdemokratiska regeringen.
        </p>
        <p xml:id="i-BnNmBb1wZ6i8nouGSQchid">
          Statsrådet Hans Karlsson har också sagt att han är beredd att,
          i regeringens vårproposition, ge mer pengar till Ams om inte sysselsättningen
          vänder uppåt under våren.
        </p>
        <p xml:id="i-TWGuBmiyXrKcDCWNcWZoY4">
          För den som följer utvecklingen står det dock klart att det stora
          problemet inte är att Ams har för lite pengar. Det stora problemet
          är regeringens ekonomiska politik som förhindrar en tillväxt som
          också får företagen att nyanställa och växa. Ett annat problem
          är regeringens passiva arbetsmarknadspolitik. Trots att Ams får
          alltmer kritik verkar regeringen vara nöjd. Till riksdagens arbetsmarknadsutskott
          kommer nämligen inga propositioner som tyder på att regeringen
          har handlingskraft nog att ta tag i de problemen som Ams i dag
          verkar oförmögna att lösa.
        </p>
        <p xml:id="i-3Pxc9FQnpczQiqRcfSTyxG">
          Åter har det också dykt upp kritik mot den svenska statistikpolitiken.
          Ams anklagas till exempel för att "arbetslösa flyttas mellan olika
          kategorier, klassificeras om, får kort praktik eller aktivitet
          så att de kan räknas in i måluppfyllelsen" (Aftonbladets ledare
          den 26 februari 2005). Att regeringen, eller deras myndigheter,
          håller på med statistikpolitik är ingen nyhet. Det är dock allvarligt
          eftersom det går ut över de arbetslösa, de som är utslagna från
          den svenska arbetsmarknaden.
        </p>
        <p xml:id="i-QkuvB4yHZoihijzaX49ZeH">
          Statistikpolitiken hör ihop med regeringens olika mål för den
          svenska arbetsmarknaden. Kristdemokraterna kräver ett tydligt
          överordnat mål för sysselsättningen, vilket bör vara grundat i
          antalet arbetade timmar i förhållande till befolkningen.
        </p>
        <p xml:id="i-AEJf6qE2jSGzD5xU1feZby">
          Med anledning av det ovan anförda vill jag ställa följande frågor
          till statsrådet Hans Karlsson:
        </p>
        <p xml:id="i-5n62MhitGdN5yujUab2gYh">
          Vilka åtgärder avser statsrådet att vidta för att reformera Ams
          och AMV, så att organisationen på ett mer effektivt sätt blir
          ett instrument för den svenska arbetsmarknadspolitiken?
        </p>
        <p xml:id="i-22WmHwAmMPU66PgG1qYySf">
          Vilka åtgärder avser statsrådet att vidta för att sätta fart
          på den svenska sysselsättningsutvecklingen?
        </p>
        <p xml:id="i-L3fvZzQRZ2qd6YyNWTKmoi">
          Vilka åtgärder avser statsrådet att vidta för att komma till
          rätta med den statistikpolitik som i dag styr den svenska arbetsmarknadspolitiken?
        </p>
        <p xml:id="i-D5mnGuL7K8u5gTT7rYUdnm">
          Vilka åtgärder avser statrådet att vidta för att ett nytt överordnat
          mål för sysselsättningen, grundat på antalet arbetade timmar,
          ska bli styrande för den svenska arbetsmarknadspolitiken?
        </p>
      </div>
    </body>
  </text>
</TEI>
