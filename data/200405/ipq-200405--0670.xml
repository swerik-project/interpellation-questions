<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0670">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0670</head>
        <author who="i-JZKa6caqdSKy8yhUyfEJeU">Bo Könberg</author>
        <recipient who="i-WMD43YDAt2Efk5C5qFXnaQ">Hans Karlsson</recipient>
        <topic>sjukskrivningar och förtidspensioneringar</topic>
        <docDate when="2005-05-24">den 24 maj</docDate>
        <status when="2005-06-08" byWhom="Hans Karlsson" byWhomId="i-WMD43YDAt2Efk5C5qFXnaQ" status="answered">besvarad</status>
        <external_id source="rdwebb">GS10670</external_id>
        <debate>
          <turn when="2005-06-08 15:33:33" duration="207">Hans Karlsson (S)</turn>
          <turn when="2005-06-08 15:36:55" duration="163">Bo Könberg (Fp)</turn>
          <turn when="2005-06-08 15:39:33" duration="173">Anna Lilliehöök (M)</turn>
          <turn when="2005-06-08 15:42:23" duration="268">Hans Karlsson (S)</turn>
          <turn when="2005-06-08 15:46:47" duration="185">Bo Könberg (Fp)</turn>
          <turn when="2005-06-08 15:49:46" duration="130">Anna Lilliehöök (M)</turn>
          <turn when="2005-06-08 15:51:53" duration="260">Hans Karlsson (S)</turn>
          <turn when="2005-06-08 15:56:09" duration="115">Bo Könberg (Fp)</turn>
          <turn when="2005-06-08 15:58:00" duration="156">Hans Karlsson (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:670 av Bo Könberg (fp) till statsrådet
          Hans Karlsson om sjukskrivningar och förtidspensioneringar
        </IPQ_title>
      </div>
      <div type="IPQuestionBody">
        <p xml:id="i-WxgrKHMagreRvky9zARCZg">
          Regeringen har satt upp som mål att sjukskrivningarna ska halveras
          samtidigt som förtidspensioneringarna i genomsnitt ska vara lägre
          för 2003@2008 än 2002. Det senare har beskrivits mer detaljerat
          som i genomsnitt upp till 64 200 nya förtidspensioneringar per
          år fram till 2008. Eftersom det hittills varit betydligt mer skulle
          det krävas att det blir betydligt mindre än 64 200 de närmaste
          åren. Nuvarande takt är 73 000 nya om året (summan för maj 2004@april
          2005). Det är dubbelt så mycket som genomsnittet för 1998@1999,
          när ökningen började på allvar.
        </p>
        <p xml:id="i-L3upo522cGN3eoHXNHxryG">
          I sin iver att uppfylla regeringens sjukskrivningsmål arbetar
          Försäkringskassan hårt med att flytta över sjukskrivna till förtidspension.
          Det är särskilt oroande att alltfler yngre förtidspensioneras.
          På tio år har den samlade sjukfrånvaro- och förtidspensionsfrekvensen
          i åldern 35@54 år stigit med nästan 50 %. Mer än 40 % av förtidspensionärerna
          är under 50 år.
        </p>
        <p xml:id="i-4PMWvpp9Wcwe4veAxmHSjC">
          En yngre förtidspensionär är förstås ett större bekymmer än en
          äldre, inte bara för statsbudgeten, utan framför allt för den
          förtidspensionerade. Samhällsekonomins förlust dämpas något av
          att förtidspensionerna inte följer med i löneutvecklingen, men
          detta lägger förstås sten på börda för förtidspensionären. Vid
          förtidspensionering får man 64 % av inkomsten. Efter 30 år kan
          ersättningen vara nere i 30 % av den lön man skulle ha haft med
          en rimlig löneutveckling. Följden blir att tusentals personer
          kommer att befinna sig i en fullständigt ohållbar ekonomisk situation
          om några decennier.
        </p>
        <p xml:id="i-BUZszrvKroy6N2QaNJckTm">
          Ett annat sätt att beskriva de allt yngre förtidspensionärerna
          på samhällsnivå är de återstående ersättningsåren, alltså de sammanlagda
          åren till pension för alla förtidspensionärer. För 2002 var detta
          mått 5,2 miljoner år, 5,3 miljoner för 2003 och 5,7 miljoner för
          2004. Delat på 550 000 förtidspensionärer innebär detta i genomsnitt
          över tio återstående år per person. Då ska man ändå ha med i beräkningen
          att förtidspensioneringarna bland de äldre i arbetskraften minskar.
        </p>
        <p xml:id="i-SLLPm8QhniS3XiMa1krJCp">
          I budgetpropositionen i höstas konstaterades att långtidssjukskrivningarna
          och den åldrande arbetskraften kommer föra med sig att nivån på
          förtidspensioneringar kommer ligga fortsatt högt de närmaste åren.
          I klartext: Regeringens mål kommer inte att nås, inte ens i närheten.
          I vårpropositionen väljer regeringen att inte utvärdera detta
          mål.
        </p>
        <p xml:id="i-RiwGnsDfukg4tPpBBARnrp">
          Däremot står det i vårpropositionen att "målet att halvera sjukskrivningarna
          till 2008 är inom räckhåll". I medierna sprids nu en bild av att
          Socialdemokraterna kommer att lyckas nå sitt sjukskrivningsmål,
          genom att de sjukskrivna flyttas över till förtidspension. Detta
          skulle förstås vara illa nog, men sanningen är värre. Regeringen
          är inte ens i närheten av att halvera sjukskrivningarna.
        </p>
        <p xml:id="i-NF36tL41umanvVrjnvaKu">
          Regeringens mål är att summan av dagar med sjukfrånvaro, alltså
          inklusive sjuklönedagar och karensdagar, ska komma under 56,5
          miljoner för året juli 2007@juni 2008. Enligt prognoserna i vårpropositionen
          kommer enbart sjukpenningdagarna att bli 66,8 miljoner under 2007.
          Till detta kommer 10@15 miljoner karens- och sjuklönedagar. Ett
          halvår innan målet ska vara nått räknar alltså regeringen med
          att det överskrids med ca 40 %. På vilket sätt är målet inom räckhåll?
        </p>
        <p xml:id="i-FTx8YgRxzz3fF6st6RDdkE">
          Försäkringskassan har nyligen publicerat en ny prognos, som anger
          att sjukskrivningsmålet kan nås med nöd och näppe. Men vid närmare
          granskning är prognosen snarare en förhoppning. Den utveckling
          som Försäkringskassan hittills har sett pekar inte på att målet
          kommer att nås.
        </p>
        <p xml:id="i-DUnx28Uq7Ko4LEoUP5eXR8">
          Sammanfattningsvis lyckas regeringen inte med att halvera sjukskrivningarna.
          Däremot lyckas man dubblera förtidspensionerna.
        </p>
        <p xml:id="i-4VBHJhkUNyhMo33gdzyLAf">
          I rapporten Att förhindra och förkorta sjukfrånvaro från Riksförsäkringsverket
          (numera Försäkringskassan) konstateras att sjukförsäkringen behöver
          vara mer lik en vanlig försäkring för att kostnaderna ska hållas
          under kontroll. Man måste redan från början kontrollera om den
          försäkrade har rätt till ersättning. De länder som har låg sjukfrånvaro
          har tydliga riktlinjer för sjukskrivning, noggranna kontroller
          vid längre sjukskrivningar och avvikande läkarintyg, tidig läkarkontroll
          och tydligt fokus på rehabilitering och förebyggande insatser.
        </p>
        <p xml:id="i-NYra4R3wecvaU2UdK1VJPX">
          Enligt en nyutkommen rapport från Försäkringskassan uppger nästan
          60 % av de sjukskrivna att de skulle kunna arbeta, åtminstone
          en del av sin normala arbetstid, om de i större utsträckning kunde
          påverka sin arbetssituation. Dessa människor har, enligt svensk
          lag, inte rätt att vara sjukskrivna på heltid. Det har man bara
          vid tillfällig sjukdom eller om man är för sjuk för att kunna
          utföra något vanligt förekommande arbete. Detta visar hur oerhört
          stort felutnyttjandet av den svenska sjukförsäkringen är.
        </p>
        <p xml:id="i-VTfjD4yYzJ665YgLZN6e7X">
          I rapporten Alla behövs av Jan Edling @ rapporten som LO inte
          ville ge ut @ beskrivs ett mycket trist samband mellan arbetslöshet
          och förtidspensionering när man jämför landets kommuner. Sambandet
          är i det närmaste ett till ett, varje extra arbetslös ger också
          en extra förtidspensionär, även om det ser lite olika ut i olika
          delar av landet. I kommuner med låg arbetslöshet finns det ytterst
          få förtidspensionärer. Då är ändå den effekt som kan bero på ålder
          bortkompenserad. Man skulle kunna tro att effekten beror på att
          arbetena är tyngre i vissa kommuner, men det är tvärtom färre
          förtidspensionärer per arbetslös i skogskommunerna än i resten
          av landet.
        </p>
        <p xml:id="i-UChtH9xYs8BZ8gJCVDCGvY">
          Slutsatsen är självfallet inte att alla förtidspensionärer fuskar
          @ de allra flesta har nedsatt arbetsförmåga. Men det är ändå tydligt
          att arbetsmarknaden är en viktig faktor vid Försäkringskassans
          beslut om förtidspensionering. Det här handlar i stor utsträckning
          om människor med många år kvar till pensionering. De skulle kunna
          få ett nytt jobb om de flyttade, omskolade sig eller liknande,
          men i stället får de ersättning från Försäkringskassan. Även detta
          är ett exempel på ett stort överutnyttjande av sjukförsäkringen.
        </p>
        <p xml:id="i-P8iibKpFmVFDx24f3X7ncy">
          Folkpartiet har föreslagit nationella riktlinjer för sjukskrivning.
          I dag finns stora skillnader i sjukskrivningslängd över landet
          för samma sjukdomar. Socialstyrelsen har rapporterat att kvaliteten
          på läkarnas sjukintyg är mycket låg. Många läkare i primärvården
          anser att de själva har små möjligheter att påverka sjukskrivningarna.
          En vanlig uppfattning är att patienten själv avgör hur stor arbetsförmåga
          han eller hon har. Knappt 20 % av vårdcentralerna har någon form
          av dokumenterade rutiner för långtidssjukskrivning.
        </p>
        <p xml:id="i-TEvBrcwRzdodX3YtCq5awk">
          För att ytterligare höja kvaliteten på sjukintygen har vi föreslagit
          att sjukskrivningar granskas av en annan läkare än den som först
          sjukskrev, inom en månad efter att sjukskrivningen påbörjades.
        </p>
        <p xml:id="i-WkFSgW9YmjzbJrPTf25xwz">
          Den läkare som utför granskningen ska vara knuten till Försäkringskassan
          och pröva både arbetsförmågan och behovet av rehabilitering. Den
          sjukskrivne ska vara garanterad att de rehabiliteringsinsatser
          som beslutas ska inledas inom en månad.
        </p>
        <p xml:id="i-JMuVhh87rotUdbzGytLScd">
          Vi har föreslagit att läkarintyg ska krävas från den fjärde sjukdagen.
          Så är det till exempel i Tyskland, ett land som lyckas kombinera
          höga ersättningsnivåer med låg sjukfrånvaro. Det kan verka motsägelsefullt
          att fokusera på insatser under de första dagarna eller veckorna
          för att motverka långtidssjukskrivningar. En anledning till att
          det är viktigt är att långtidssjukskrivningar ofta föregås av
          upprepade korttidssjukskrivningar. Med krav på läkarintyg redan
          fjärde sjukdagen skulle man kunna fånga upp dessa individer. En
          annan anledning är att sjukskrivningen i sig är en nedbrytande
          process. Många blir isolerade och inaktiva vid sjukskrivning,
          vilket leder till nedstämdhet, ytterligare försämrad hälsa och
          därmed ännu svårare att komma tillbaks i arbete. Den sjukskrivne
          hamnar snabbt i en ond cirkel.
        </p>
        <p xml:id="i-SCwyf9bpTJsfEPeVDRHKnd">
          Nederländerna är ett tydligt exempel på att ett ökat arbetsgivaransvar
          inte är någon given väg till sänkt sjukfrånvaro. Nederländerna
          har internationellt sett mycket hög frånvaro trots att arbetsgivaren
          betalar hela ersättningen för upp till ett års sjukskrivning.
          Enligt RFV:s rapport är den här typen av ekonomiska drivkrafter
          verkningsfulla först i kombination med en sjukförsäkring som tillämpas
          försäkringsmässigt. Det medfinansieringsansvar som har införts
          i Sverige kan alltså förväntas få samma negativa effekt som i
          Nederländerna: sjukskrivningarna fortsätter, och arbetsgivarna
          väljer bort anställda med högre risk för sjukfrånvaro.
        </p>
        <p xml:id="i-G8mYS1mKShC4cCcxoYzZ72">
          Med anledning av detta vill jag fråga statsrådet:
        </p>
        <p xml:id="i-MaVB1ZzYEkUMRnSMV7C8kq">
          Vad avser statsrådet att göra för att de som har arbetsförmåga
          inte ska fastna i passiviserande sjukskrivning?
        </p>
        <p xml:id="i-TmrmDyA5ZpjDcD5AkNk2w">
          Vad avser statsrådet att göra åt att beslut om förtidspensionering
          i så stor utsträckning beror på den lokala arbetsmarknaden?
        </p>
        <p xml:id="i-8Qu4ipsQSavVSVGcaVaxc5">
          Vad avser statsrådet att göra för att bedömningen av arbetsförmåga
          vid sjukskrivning ska ske tidigare och hålla högre kvalitet?
        </p>
        <p xml:id="i-QTGiDEPMvz1pmsAbQcTVeY">
          Vad avser statsrådet att göra för att sjukskrivna ska få sitt
          rehabiliteringsbehov prövat tidigare?
        </p>
        <p xml:id="i-7fpHPZifkMun4c5d7XD8mn">
          Vad avser statsrådet att göra för att hindra att arbetstagare
          med hög risk för sjukfrånvaro väljs bort av arbetsgivare?
        </p>
      </div>
    </body>
  </text>
</TEI>
