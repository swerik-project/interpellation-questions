<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0386">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0386</head>
        <author who="i-7MKpZ19NfCt1YZ3XeZaHk3">Mauricio Rojas</author>
        <recipient who="i-UPW2cbGnTUbMZaKTrot5Bh">Morgan Johansson</recipient>
        <topic>krav för socialbidrag</topic>
        <docDate when="2005-02-16">den 16 februari</docDate>
        <status when="2005-03-08" byWhom="Morgan Johansson" byWhomId="i-UPW2cbGnTUbMZaKTrot5Bh" status="answered">besvarad</status>
        <external_id source="rdwebb">GS10386</external_id>
        <debate>
          <turn when="2005-03-08 14:43:23" duration="306">Morgan Johansson (S)</turn>
          <turn when="2005-03-08 14:48:25" duration="228">Mauricio Rojas (Fp)</turn>
          <turn when="2005-03-08 14:52:08" duration="262">Kalle Larsson (V)</turn>
          <turn when="2005-03-08 14:56:25" duration="262">Luciano Astudillo (S)</turn>
          <turn when="2005-03-08 15:00:43" duration="255">Morgan Johansson (S)</turn>
          <turn when="2005-03-08 15:04:53" duration="98">Mauricio Rojas (Fp)</turn>
          <turn when="2005-03-08 15:09:02" duration="138">Kalle Larsson (V)</turn>
          <turn when="2005-03-08 15:11:15" duration="129">Luciano Astudillo (S)</turn>
          <turn when="2005-03-08 15:13:22" duration="265">Morgan Johansson (S)</turn>
          <turn when="2005-03-08 15:17:43" duration="138">Mauricio Rojas (Fp)</turn>
          <turn when="2005-03-08 15:19:58" duration="156">Morgan Johansson (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:386 av Mauricio Rojas (fp) till statsrådet
          Morgan Johansson om krav för socialbidrag
        </IPQ_title>
      </div>
      <div type="IPQuestionBody">
        <p xml:id="i-NFayHoaZUb8wJeYseG8N4C">
          Sverige måste minska antalet bidragsberoende. Det finns många
          skäl att göra det, men det viktigaste är att de flesta människor
          vill försörja sig själva. Det handlar om självrespekt, värdighet
          och frihet. Ett annat starkt skäl är att vi som samhälle helt
          enkelt behöver arbetskraften, när antalet som ska försörjas ökar
          och antalet i arbetsför ålder minskar.
        </p>
        <p xml:id="i-Sfwf1HcaQeMXiRsSHnndsE">
          Alla bidragssystem bör analyseras utifrån aspekten att mer måste
          göras för att främja arbete. De största systemen, oavsett om det
          är bidragssystem eller försäkringar, som måste reformeras är a-kassan,
          sjukförsäkringen och förtidspensionerna. Men också de kommunala
          socialbidragen, som numera kallas försörjningsstöd, måste reformeras.
          Det kostar ungefär 8 miljarder kronor om året. Över 400 000 människor
          får socialbidrag kortare eller längre tid. Nu ökar också kostnaderna
          igen, efter att ha minskat några år.
        </p>
        <p xml:id="i-SQ1VLpn9jrb9Cou3bq1vTk">
          Socialbidrag behövs, som ett sista skyddsnät i vårt välfärdssystem.
          Reglerna måste därför utformas utifrån insikten att en del av
          dem som söker försörjningsstöd tillhör vårt samhälles allra sköraste:
          Det kan röra sig om psykiskt sjuka, missbrukare eller människor
          som blivit utslagna av något annat skäl. Om de som ansöker om
          hjälp har barn, är det naturligtvis ett extra skäl för samhället
          att ställa upp. Barnen har ju inget ansvar för situationen de
          vuxna hamnat i och rätt till bästa möjliga start i livet.
        </p>
        <p xml:id="i-Kpi6yXDm8WxoYGqPaCf9E1">
          Men ett par andra insikter är också viktiga. En stor del av dem
          som söker och får försörjningsstöd kan arbeta. Attityden på skalan
          mellan krav och kravlöshet som en person möter hos socialtjänsten
          när han eller hon söker stöd, kan bli mycket avgörande för personens
          fortsatta liv. Den insikten fanns hos de tidiga socialreformatorerna,
          men har alltmer kommit i skymundan i den moderna socialtjänsten.
        </p>
        <p xml:id="i-RCPv6LJ8pNNYDzD76ok5LR">
          Avgörande för att lyckas minska bidragsberoendet är tillkomsten
          av många nya, riktiga jobb, både privata och offentliga. Om reformer
          av bidragssystem kan genomföras i en miljö av växande arbetsmarknad
          är utsikterna till framgång mycket stora. Därför är den politik
          för företagande Folkpartiet står för, med sänkta arbetsgivaravgifter,
          mindre krångel, bättre tillgång till riskkapital etcetera så viktig.
        </p>
        <p xml:id="i-8BaRcxtuFHtBrqDV98popz">
          Sverige är inte ensamt i västvärlden att brottas med problematiken
          hur man minskar bidragsberoende. Vi har en del att lära av andra
          länder. Ett av dem är USA. Så här sade Bill Clinton under valkampanjen
          1992:
        </p>
        <p xml:id="i-Ee17ECDnUSxUD39rc4jRDC">
          "Det är dags att hedra och belöna människor som arbetar hårt
          och följer reglerna. Det innebär att göra slut på socialbidragssystemet
          så som vi känner det." I augusti 1996 fick USA den lag som faktiskt
          gjorde slut på det gamla bidragssystemet. Det blev Clintonerans
          mest lyckade reform.
        </p>
        <p xml:id="i-9fPyEbPTxKz1rbyF1qfjGX">
          Reformens grundprincip var att omvandla socialbidraget till en
          intjänad ersättning och ställde tydliga krav på motprestation.
          Reformen kombinerade starka ekonomiska incitament för delstaterna
          att minska bidragsberoendet med en stor frihet att utforma lokala
          handlingsplaner. Resultatet har varit en dramatisk minskning av
          antalet socialbidragstagare. Mellan 1996 och juni 2003 minskade
          bidragstagarna med över sju miljoner personer eller 60 %!
        </p>
        <p xml:id="i-Wrx2GBt3WFEsgnQtdbPKJ8">
          Jobbcentrum i Skärholmen har sedan 1998 arbetat med en konsekvent
          arbets- och kravlinje. Från och med juni 2002 finns det i stadsdelen
          en femdagars sysselsättningsgaranti som garanterar full aktivitet
          senast fem dagar efter inlämnad ansökan om socialhjälp. Resultaten
          har varit mycket uppmuntrande. Antalet hushåll beroende av socialbidrag
          mer än halverades under jobbcentrums fem första verksamhetsår.
        </p>
        <p xml:id="i-B5CtAVib7NPkx3QHk9EcXF">
          I rapporten Utanförskapets karta, december 2004, presenterade
          Folkpartiet en omfattande kartläggning av utanförskapets framväxt
          i Sverige. År 2002 fanns det 136 områden i landet som kunde klassas
          som utanförskapsområden. 1990 var det inte fler än tre. Den främsta
          orsaken till utanförskapets explosiva framväxt är ett formligt
          sysselsättningssammanbrott i Sveriges mest utsatta bostadsområden.
        </p>
        <p xml:id="i-Hw1zKLE7Gq6uA45g74CzwJ">
          Vi är övertygade om att denna utveckling är förödande för landet
          och förvånas över regeringens passivitet. Folkpartiet har gjort
          integrationen till en av sina viktigaste frågor och presenterade
          nyligen rapporten Bryt utanförskapet, bekämpa bidragsberoendet!
          där vi lägger fram en rad konkreta förslag om hur kampen mot utslagningen
          från arbetsmarknaden kan vinnas. Det som krävs för detta är en
          konsekvent arbetslinje, som både öppnar möjligheter och ställer
          tydliga krav. Det är inte bara en ekonomisk fråga utan också djupt
          moralisk.
        </p>
        <p xml:id="i-UVpE8xPJigw9BrwaggPCHY">
          I rapporten föreslår vi införandet av en effektiv jobb- och utvecklingsgaranti
          samt väsentliga resurstillskott till kommunerna för att möjliggöra
          detta. Viktiga förändringar av socialtjänstlagen föreslås också
          i syfte att dels ge kommunerna ett tydligt ansvar för förverkligandet
          av en effektiv jobbgaranti, dels villkora beviljandet av socialbidrag,
          försörjningsstöd, till arbetsföra personer med tydliga krav på
          motprestation i form av medverkan på heltid i jobbgarantin. Våra
          förslag sammanfattas i följande fem punkter.
        </p>
        <p xml:id="i-168mvHfvXkiqKgV3Th6bUb">
          1. En femdagars jobb- och utvecklingsgaranti införs. Det ska
          gälla för alla arbetsföra personer som på grund av brist på arbete
          söker socialbidrag. Detta betyder att senast fem dagar efter ansökan
          om socialbidrag ska hon eller han börja att på heltid delta i
          jobbgarantin. Detta ska också omfatta nyanlända flyktingar och
          flyktinganhöriga som behöver ekonomiskt bistånd. Garantin ska
          bestå av samhällsnyttigt arbete kombinerat med jobbsökande och
          utvecklande aktiviteter. Jobbgarantin ska anpassas till individens
          förutsättningar och genom en omställningspeng ge den medverkande
          stor frihet att välja såväl anordnare som aktivitetsinriktning.
        </p>
        <p xml:id="i-XJB5FefyNVErCJkguK2pQN">
          2. Jobbkrav kopplas till försörjningsstödet. En ny skrivning
          av socialtjänstlagen ska göra klart att en fullt arbetsför person
          som utan godtagbar anledning vägrar att på heltid medverka i jobbgarantin
          inte är berättigad till att få ekonomiskt bistånd från det offentliga.
          Kommunerna ska å sin sida vara skyldiga att ställa sådana motprestationskrav
          för att ge socialhjälp åt arbetsföra personer som saknar arbete.
        </p>
        <p xml:id="i-6x56r2uCZiUXoqPkDSxt7Z">
          3. Jobbgarantin ska ge en ersättning högre än socialbidraget.
          Denna ersättning bör överstiga socialbidragsnormen för en vuxen
          person men understiga nivån för de lägsta avtalsenliga lönerna
          på arbetsmarknaden. En sådan mellanliggande nivå är viktig för
          att markera dels att arbete och aktivitet lönar sig mer än passivt
          bidragstagande, dels att det handlar om en nödlösning som inte
          kan löna sig på samma sätt som ett vanligt arbete.
        </p>
        <p xml:id="i-8zLK4rBie24DhmJAztoLeN">
          4. Övergången till den ordinarie arbetsmarknaden underlättas
          via instegsjobb. Personer som deltar i jobbgarantin ska ha rätt
          att vid anställning på den ordinarie arbetsmarknaden under en
          första period om sex månader omvandla delar av eller hela övergångsersättningen
          till lönebidrag. Därefter ska lönebidraget successivt trappas
          ned under en period av ett år. Olika former av så kallat instegsjobb
          får prövas inom ramen för denna möjlighet att helt eller delvis
          omvandla övergångsersättningen till lönebidrag.
        </p>
        <p xml:id="i-STDW6NBCmsQBdeUF3oT7pu">
          5. Kommunalt ansvar och mångfald av anordnare. Kommunerna ska
          ansvara för den direkta finansieringen och förverkligandet av
          jobb- och utvecklingsgarantin, men det konkreta genomförandet
          av garantin kan organiseras av olika typer av auktoriserade anordnare.
        </p>
        <p xml:id="i-EX1tHpwJ39hArXK9PJTk35">
          Detta är våra förslag. Radikala och tydliga, sprungna ur verkligheten
          och motiverade av en utveckling som, om den inte hejdas, kommer
          att kosta Sverige mer än vad någon i dag kan föreställa sig. Vi
          öppnar möjligheter och solidariskt ställer upp stora resurser
          för den vitala kampen mot utanförskapet, men vi ställer också
          tydliga krav på oss alla @ individer och institutioner @ att göra
          allt vad vi kan i denna kamp.
        </p>
        <p xml:id="i-79MkSpYkPkqeHBMU4JnwnL">
          Mot bakgrund av ovanstående vill jag fråga statsrådet:
        </p>
        <p xml:id="i-JLo8NW19rjrjfinuvsXgRo">
          Vilka åtgärder tänker statsrådet vidta för att minska socialbidragsberoendet?
        </p>
        <p xml:id="i-3ZQ5QNKwTxfpTu1VxBXUEk">
          Avser statsrådet att införa en jobb- och utvecklingsgaranti för
          beviljande av socialbidrag?
        </p>
        <p xml:id="i-Kze9L3ejLndN5vBzkoBXwS">
          Avser statsrådet att ålägga kommunerna att de måste ställa krav
          på motprestation i form av arbete kombinerat med deltagande i
          utvecklande aktiviteter för att bevilja socialbidrag?
        </p>
      </div>
    </body>
  </text>
</TEI>
