<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0559">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0559</head>
        <author who="i-9CH1KbWwyrj8DRqAQB3Fza">Gustav Fridolin</author>
        <recipient who="i-8NR1Z8tejozuay7fUnQPDP">Barbro Holmberg</recipient>
        <topic>asylsökande romer från Serbien</topic>
        <docDate when="2005-04-27">den 27 april</docDate>
        <status when="unknown" byWhom="Barbro Holmberg" byWhomId="i-8NR1Z8tejozuay7fUnQPDP" status="answered">besvarad</status>
        <external_id source="rdwebb">GS10559</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:559 av Gustav Fridolin (mp) till statsrådet
          Barbro Holmberg om asylsökande romer från Serbien
        </IPQ_title>
      </div>
      <div type="IPQuestionBody">
        <p xml:id="i-WgxrTT73Hvpb9rKaxGPtqx">
          På 90-talet kunde upp emot två tredjedelar av de asylsökande
          till slut få uppehållstillstånd i Sverige. I dag ligger motsvarande
          andel kring 12 %.
        </p>
        <p xml:id="i-RzbbLfuDm3C2iavvgKpM3i">
          Jurister och frivilliga hävdar att praxis har blivit hårdare.
          Men Barbro Holmberg har en annan förklaring. Hon brukar hävda
          att asylsökande på 90-talet kom från kriget på Balkan och hade
          skäl att stanna. I dag kommer fortfarande många bosnier och serber,
          men de har inga asylskäl, har regeringen menat.
        </p>
        <p xml:id="i-Un94kk7LUAJUo1ergWRFEK">
          Fakta är att bosnier inte längre är en av de största grupperna
          asylsökande. Däremot utgör de asylsökande från Serbien den största
          enskilda gruppen. År 2004 kom fler än 4 000 personer från Serbien
          till Sverige för att söka asyl. Merparten av dem tycks vara etniska
          minoriteter från Kosovo.
        </p>
        <p xml:id="i-42nvn7HWfibYGye8AxwbpZ">
          Serber och romer i Kosovo bor i avskilda enklaver, skyddade av
          FN-trupper. Att ta sig till skolor eller arbetsplatser genom albanskt
          område kräver beväpnad eskort. Många serber har ingen möjlighet
          att ta sig till sjukhus i provinshuvudstaden Pristina, eftersom
          det skulle vara för farligt.
        </p>
        <p xml:id="i-8YxgP7c7D3PAiCGHQAzbHN">
          I mars förra året bröt pogromliknande upplopp ut. Gäng brände
          hus och drev i väg romer och serber med våld. En del av dem var
          människor som tidigare flytt men försökt återvända. Många dödades,
          hundratals hem förstördes och invånarna måste fly på nytt.
        </p>
        <p xml:id="i-EvEFjrzJM4JvLHzf5D51SW">
          Efter dessa händelser deklarerade FN:s flyktingorgan UNHCR att
          flyktingar från de flesta av Kosovos minoritetsgrupper inte får
          sändas tillbaka till Kosovo. Det sägs också tydligt i svenska
          myndigheters beslut om kosovo-romer att dessa "hyser en välgrundad
          fruktan för förföljelse i Kosovo". Detta är kodorden för flyktingstatus
          enligt svensk lag.
        </p>
        <p xml:id="i-RgwxF7353sqFS2oTgdUA5q">
          De människor som Barbro Holmberg nämner som exempel på att de
          inte skulle ha några asylskäl hör alltså till den minimala skara
          som faktiskt är flyktingar även enligt Sveriges restriktiva tolkning.
          Serber och romer lever farligt i Kosovo i dag, och detta oavsett
          om de haft någon som helst del i de förföljelser som serber fram
          till 1999 utsatte albaner för.
        </p>
        <p xml:id="i-PApoD1upaxq53yao5ick5X">
          Ändå får de flesta avslag. Hur är detta möjligt?
        </p>
        <p xml:id="i-CfwBetB9k96YMvMo5QgFKK">
          Våra myndigheter anser att serber från Kosovo kan klara sig i
          Serbien och Montenegro, dit Kosovo hör. Romer anses kunna göra
          detsamma om de så bara bott några månader där tidigare, till exempel
          i ett flyktingläger 1999.
        </p>
        <p xml:id="i-RmY3XYcyy1YSiME8kfswnp">
          UNHCR accepterar internflykt som ett alternativ. Men det finns
          en gräns; asylsökande får inte avvisas till undue hardship, orimligt
          hårda levnadsvillkor. Detta är precis vad flyktingkommissariatet
          anser att romer från Kosovo utsätts för i Serbien.
        </p>
        <p xml:id="i-QCgS7iXbzRDDRnCGXwusQq">
          Vad är det då för villkor som FN tycker är orimligt att avvisa
          människor till? Kosovo-romer, varav många levt fullständigt normala
          liv i Kosovo före kriget, hamnar i Serbien i flyktingläger utan
          samhällets stöd. De bygger sina hus av skräp de kan få tag i,
          på soptippar, i städernas utkanter. De får inte jobb. De står
          utanför socialförsäkringssystemen.
        </p>
        <p xml:id="i-BNvEZkLo5xoL48Gx2DgTuj">
          Utlänningsnämnden påstår i sina beslut att romerna kan få internflyktingstatus.
          Inte heller detta är sant. Internflyktingstatus utfärdas inte
          längre. Sådan status innebär i och för sig inte heller längre
          några materiella fördelar för dem som är internflyktingar sedan
          gammalt. Inga kända källor hävdar motsatsen. Ändå fortsätter Utlänningsnämnden
          att hänvisa till en möjlighet som inte existerar.
        </p>
        <p xml:id="i-3r8CvZwe4FLRNepiqahwJL">
          Det har förekommit att nytt avvisningsbeslut fattas trots att
          den avvisade nekats inresehandlingar till Serbien och Montenegro.
        </p>
        <p xml:id="i-6vtbgNXgefgfkpKJjcbkPc">
          Sverige har ett återtagandeavtal med Serbien och Montenegro.
          Detta har framhållits som garanti för att de personer som återsänds
          kommer att tillförsäkras medborgerliga rättigheter. Men återtagandeavtalet
          gäller alla som vistats i landet, inte bara medborgare. Det ställer
          inga krav på registrering och innehåller inte några garantier.
        </p>
        <p xml:id="i-8i9RQtDBKb97QBQaTMhoKu">
          Statsförbundet Serbien och Montenegro har inte lovat att ge stöd
          till flyktingar från Kosovo. Tvärtom har myndigheterna i Belgrad
          upprepat förklarat att landet inte har någon ekonomisk möjlighet
          att göra detta.
        </p>
        <p xml:id="i-WRpgcwqdyiTPo3CUArayQt">
          Svenska myndigheter påpekar ibland i sina beslut att "romerna
          liksom i många andra länder, behandlas som en andra klassens medborgare".
          Detta framförs inte som ett argument för uppehållstillstånd, utan
          tvärtom. Romer förväntas acceptera att vara andra klassens medborgare.
        </p>
        <p xml:id="i-ESS41S4D6tLmB1nnXCXv2Y">
          Denna vinter har varit en av de kallaste i mannaminne i Balkan.
          Kosovo-romer bor i Serbien i hus byggda av kartonger, med enkla
          plastskynken som skydd mot smältvattnet under pappskivorna som
          utgör golv. Trots denna situation har även sjuka och svårt traumatiserade
          barn fått avvisningsbeslut.
        </p>
        <p xml:id="i-LP728EFeWrkDvEXnivyFxJ">
          Alternativet till misären och i värsta fall svälten är att trotsa
          faran och återvända till Kosovo. Jag har fått rapporter om att
          romer som sänts till Serbien från västländer har gjort just detta,
          eftersom de inte kunnat överleva på något annat sätt. Därmed tvingas
          de tillbaka till den fara som mottagarländerna enligt flyktingkonventionen
          har skyldighet att skydda dem från.
        </p>
        <p xml:id="i-Y8NxZQ9WvyFADDGXmiBVLd">
          Trots denna hårda praxis tycks regeringen inte vara nöjd med
          möjligheterna att avvisa de förföljda. De nordiska regeringarna
          har @ enligt uppgift på Danmarks initiativ @ skrivit till UNHCR
          och kritiserat att organisationen genom sina rekommendationer
          försvårar återsändandet av minoriteter från Kosovo. Regeringarna
          påstår att det bidrar till etnisk rensning att ge vissa grupper
          skydd.
        </p>
        <p xml:id="i-P3tE3ybg5TWYNE4ZHRkjK">
          I samma brev påpekar regeringarna att internflyktsalternativet
          borde kunna utnyttjas i större utsträckning. Det är tydligen i
          sin ordning att bidra till etnisk rensning, bara de nordiska länderna
          inte behöver ta något ansvar.
        </p>
        <p xml:id="i-QDKwbEd3HZC5YUKH4xe9vE">
          Jag hoppas att försöket till påtryckning gentemot UNHCR var ett
          tillfälligt övertramp. Om det är etnisk rensning att ge skydd
          åt hotade grupper, då var det fel att ge skydd åt judar från Nazityskland
          och det var fel att rädda bosnier under kriget. Själva asylrätten
          sätts i grunden i fråga av den typen av resonemang.
        </p>
        <p xml:id="i-2Ep6vzw88eqdewd5BV82dF">
          En annan sak är att det kan bidra till etnisk rensning om flyende
          placeras på ett sätt som hindrar andra flyktingars återvändande.
          Detta har varit ett problem i Balkanområdet, men det var inte
          ett argument mot att ge skydd, utan snarare ett argument mot återsändande
          till närområdet.
        </p>
        <p xml:id="i-Ri1Np73kUeJtH89kDPWfTG">
          Diskussionen om etnisk rensning förekom flitigt när Daytonavtalet
          skulle tecknas. Det var en grundtanke att den etniska rensningen
          inte skulle fullbordas genom fredsavtalet, vilket blev en uppenbar
          risk genom uppdelningen av landet. Därför stadgades att alla flyktingar
          skulle ha rätt att återvända och inte bara återvända till Bosnien
          i allmänhet utan specifikt till sin hemort. I enlighet med det
          rekommenderade UNHCR att de som flytt utomlands inte skulle återsändas
          om det innebar att de skulle tvingas till internflykt @ delvis
          för att de då själva skulle förbli "rensade" men framför allt
          för att internflyktingarna placerades i områden som andra lämnat
          och därmed rent konkret hindrade återvändande i andra riktningen.
        </p>
        <p xml:id="i-XdDLVkkXyKDs4mKDAECjDy">
          Det regeringarna hävdar i brevet till UNHCR tycks vara det motsatta.
          Analogt med Daytonavtalet skulle man snarare säga att romerna
          får inte avvisas förrän det är säkert för dem att återvända till
          Kosovo.
        </p>
        <p xml:id="i-8ADJ36gUp6zsibLVLRPvEp">
          Om etnisk rensning pågår så bör påtryckningarna riktas mot de
          ansvariga i Kosovo, inte mot dem som försöker rädda liv.
        </p>
        <p xml:id="i-Sgb4xduFxM8ME7VRXZNeyh">
          Mot bakgrund av det anförda vill jag fråga migrationsministern:
        </p>
        <p xml:id="i-RTwZMg1MfG54EpfjkmDUn">
          Vilka åtgärder avser statsrådet att vidta för att UNHCR:s rekommendationer
          och de fakta som föreligger om förhållandena i Serbien och Montenegro
          ska vara vägledande för bedömningen av skyddsskäl för människor
          från dessa områden?
        </p>
      </div>
    </body>
  </text>
</TEI>
