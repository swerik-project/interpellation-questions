<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0136">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0136</head>
        <author who="i-QMDwkhc4AcuaCPrQxkeYYk">Berndt Ekholm</author>
        <recipient who="i-4CwyNH4xXJhZj5wdBAzmSY">Laila Freivalds</recipient>
        <topic>israeliskt tillbakadragande från Gaza</topic>
        <docDate when="2004-11-12">den 12 november</docDate>
        <status when="unknown" byWhom="Laila Freivalds" byWhomId="i-4CwyNH4xXJhZj5wdBAzmSY" status="answered">besvarad</status>
        <external_id source="rdwebb">GS10136</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:136 av Berndt Ekholm (s) till utrikesminister
          Laila Freivalds om israeliskt tillbakadragande från Gaza
        </IPQ_title>
      </div>
      <div type="IPQuestionBody">
        <p xml:id="i-PFnVTKSzCfcoeJDTnL1nSL">
          I samband med ett besök av riksdagsledamöter från samtliga partier
          i riksdagen har vi haft möjligheter att sätta oss in i den aktuella
          politiska situationen i Israel och Palestina med fokus på den
          israeliska ockupationens effekter på palestiniernas levnadsvillkor.
        </p>
        <p xml:id="i-LJqBy6mYufenu2n7iVL9NQ">
          Flera olika problemområden finns anledning att belysa och diskutera.
          Jag väljer i denna interpellation att lyfta fram konsekvenserna
          av ett ensidigt beslutat unilateralt tillbakadragande av de israeliska
          trupperna i det ockuperade Gaza.
        </p>
        <p xml:id="i-X9TxCvFM2ddaRJeAjSK5hk">
          När fredsförhandlingarna i Camp David och Taba bröt samman och
          den andra palestinska intifadan bröt ut så förändrades fredsprocessens
          förutsättningar, enligt israeliskt synsätt så mycket att bilaterala
          uppgörelser inte längre ansågs möjliga. I stället beslutade Sharonregeringen
          att ta initiativ till ett unilateralt tillbakadragande av de israeliska
          trupperna från Gaza. Knesset tog nyligen ett beslut om att godkänna
          detta förslag. Återstår nu ett flertal steg i hur detta tillbakadragande
          ska genomföras.
        </p>
        <p xml:id="i-D1Bqc8E917rrBqQF2jxisS">
          I Knesset finns olika meningar om vart detta tillbakadragande
          leder. Alltifrån att detta är Israels enda steg och fredsprocessens
          avslutning till att detta är nödvändigt för att få fredsprocessen
          på fötter igen. Bland palestinska politiker ser man den ensidiga
          israeliska åtgärden som vägen att befästa kontrollen över Västbanken
          bland annat genom att bosättarna i Gaza troligen förflyttas till
          Västbanken.
        </p>
        <p xml:id="i-U1iaM49ZWCDamFrwmvN6uA">
          Tillbakadragandet innebär inget slut på ockupationen av Gaza,
          men utgör möjligen ett första steg. Som genomförandet planeras
          just nu avser Israel att behålla kontroll över den så kallade
          Philadelphiakorridoren på gränsen till Egypten. Gaza blir således
          omringat av den israeliska staten. Detta förstärks av att hamnen
          inte tillåts öppnas samt av att även en mindre del av gränsområdet
          mot norr eventuellt inte evakueras. Vidare får palestinierna inte
          öppna flygplatsen. Israel förbehåller sig också rätten att vid
          behov intervenera med militära insatser under hänvisning till
          säkerhetsskäl.
        </p>
        <p xml:id="i-BxbZAH3e6sRvdowRGqZke4">
          Redan i dag råder stora svårigheter att passera gränsen till
          Israel. Den är strängt taget stängd för palestinier men är också
          svår för utlänningar att passera. Till och med utländska experter
          anlitade av Sida för projekt i Gaza har inte sällan förhindrats
          tillträde. Inte mycket talar för att dessa restriktioner kommer
          att nämvärt lättas, särskilt inte för palestinier, som för övrigt
          tidigare livnärt sig på jobb i Israel.
        </p>
        <p xml:id="i-MydTNKa13uYtRe4EGzagZz">
          Frågan är också vart bosättarna ska ta vägen. Risken är stor
          att de erbjuds alternativet att etablera sig i nya bosättningar
          på Västbanken. Hur kommer detta att påverka tillbakadragandet
          från Västbanken? Redan nu är bosättningarna så många och så utbredda
          och expansionen under senare år så stor, att mycket talar för
          att Israel inte har något större intresse av att dra sig tillbaka
          från Västbanken.
        </p>
        <p xml:id="i-7J76AWPA9h1XJfYpzAPpXK">
          Palestinska administrationens möjlighet att ta ansvar för resultatet
          av ett sådant tillbakadragande från Gaza utan stöd i ett bilateralt
          framförhandlat övertagande verkar mycket små. Det krävs en koppling
          till Västbanken för att bli hanterbart.
        </p>
        <p xml:id="i-6eLuJZ7B3iVueXLpAtwwJp">
          Resultatet av Sharonplanen kan således bli att den nuvarande
          ockupationen av Gaza ersätts med ett fängelseliknande förhållande.
          Med Gazas tättbefolkade struktur kan en sådan utveckling sluta
          mycket illa.
        </p>
        <p xml:id="i-PjDXkNCvgSPMJYUo16zuk2">
          Jag vill fråga utrikesministern om ministern är beredd att verka
          för ett tillbakadragande av de israeliska trupperna från det ockuperade
          Gaza, som innebär ett reellt första steg på fredsprocessen, samt
          hur detta steg då bör se ut.
        </p>
      </div>
    </body>
  </text>
</TEI>
