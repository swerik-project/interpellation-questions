<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0633">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0633</head>
        <author who="i-MtQDAwnav9eHyeftxbQLvf">Inger René</author>
        <recipient who="i-PzNviXpYSimQsvSkF9CmDz">Thomas Östros</recipient>
        <topic>förutsättningar för kvinnors företagande</topic>
        <docDate when="2005-05-23">den 23 maj</docDate>
        <status when="unknown" byWhom="Thomas Östros" byWhomId="i-PzNviXpYSimQsvSkF9CmDz" status="answered">besvarad</status>
        <external_id source="rdwebb">GS10633</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:633 av Inger René (m) till näringsminister
          Thomas Östros om förutsättningar för kvinnors företagande
        </IPQ_title>
      </div>
      <div type="IPQuestionBody">
        <p xml:id="i-Xa4SwRoFTCBS9WLp63HwkV">
          Det finns alldeles för få kvinnliga företagare i Sverige och
          andelen fortsätter att minska för varje år. En undersökning av
          nystartade företag visar att för varje kvinna som startar ett
          företag så startas två av män. Under 2003 startades omkring 12
          000 företag av kvinnor medan 25 000 startades av män. Enligt siffror
          från Nutek är det dessutom betydligt fler män än kvinnor som kan
          tänka sig att starta ett eget företag. Denna obalans när det gäller
          ny- och småföretagandet är bekymmersam ur flera perspektiv bland
          annat när det gäller att ta till vara på nya idéer och i senare
          led att det blir för få kvinnor på ledande positioner i näringslivet.
        </p>
        <p xml:id="i-Us6NnK2YJ8RTHgWD8LsY1U">
          Anledningarna till det låga nyföretagandet bland kvinnor kan
          delvis förklaras i tre punkter. För det första är det få som vågar
          ge sig in krånglet som det innebär att vara småföretagare i Sverige.
          För det andra begränsas stora områden där kvinnors kunskap skulle
          göra stor nytta av offentliga monopol, till exempel vård och omsorg.
          För det tredje kan det vara svårt för kvinnor att kunna lägga
          ned all den tid ett eget företag kräver. Redan i dag är det svårt
          för många att få tiden att räcka till både arbetet och hushållet.
        </p>
        <p xml:id="i-FisyW94EWurkXoZX6e2R6H">
          För att fler kvinnor, såväl som män, ska våga starta företag
          måste företagsklimatet förbättras. Många anser att det är för
          komplicerat att starta ett företag med alla regleringar, blanketter
          och byråkrati som kringgärdar småföretagandet. Förutom byråkratin
          kommer skatterna där de som vågar sig på att starta företag beskattas
          orättvist hårt och det kapital som skulle kunna användas för att
          utveckla företaget går till statens kistor. Ett annat problem
          som avskräcker många är att småföretagare inte har tillgång till
          samma sociala skyddsnät och trygghet som anställda, som företagare
          tar hon eller han en personlig risk.
        </p>
        <p xml:id="i-He2khT69VHziBJrBemGw5r">
          En annan svårighet för kvinnligt företagande är att många tvingas
          se hur deras kunskaper och kompetenser är inlåsta i ett offentligt
          monopol. Ett monopol som inte släpper in konkurrens och endast
          motvilligt är berett att ge personalens idéer fritt spelrum för
          att utveckla nya arbetssätt och rutiner. Om man skulle öppna upp
          för ett ökat företagande inom bland annat sjukvård och omsorg
          skulle de idéer och den drivkraft som anställda kvinnor har bättre
          kunna tas till vara på. Med ett större egenföretagande inom denna
          sektor skulle samhällets resurser användas mer effektivt samtidigt
          som människor skulle få möjlighet att välja den vård eller omsorg
          som tilltalar dem.
        </p>
        <p xml:id="i-PiL74DZDV39yVT6NLTAybw">
          Att öppna upp de offentliga monopolen för enskilda företag skulle
          med stor sannolikhet vara det bästa sättet att öka jämställdheten
          när det gäller nyföretagande. Men tyvärr är regeringen på väg
          i rakt motsatt riktning och begränsar nu privata alternativ i
          vården genom stopplagar.
        </p>
        <p xml:id="i-Hk4J42SGPH5KeCzjtrLxAW">
          Regeringen begränsar dessutom kvinnors möjlighet att starta egna
          företag när den motsätter sig avdrag för hushållsnära tjänster.
          Regeringens motstånd till Rutavdraget hindrar det kvinnliga företagandet
          på två sätt. Dels genom att det håller kvar många inom den svarta
          oreglerade sektorn dels genom att många småföretagare som skulle
          behöva hjälp i hushållet för att få tiden att räcka till för både
          familj och företag inte har råd att skaffa hjälp. Det är ingen
          hemlighet att det krävs mycket tid och en hel del möda för att
          få ett nytt företag att gå runt och det är ju fortfarande så att
          kvinnor tar det största ansvaret för hushållsarbetet.
        </p>
        <p xml:id="i-4WMTtBcKY2c8QKqkjodJ5n">
          Ett Rutavdrag skulle dessutom ge nya jobb. Erfarenheten från
          Finland, som haft avdrag för hushållstjänster i snart fyra år
          visar att tusentals nya jobb uppstått och nya skatteintäkter har
          kommit till stat och kommun. Ifall man räknar utifrån de finska
          siffrorna skulle det naturligtvis innebära flera tusen nya arbetstillfällen
          även i Sverige.
        </p>
        <p xml:id="i-ULn6sgFtPKCJrp3vjXmuoe">
          Min fråga till näringsministern blir följande:
        </p>
        <p xml:id="i-33CEY1GpNfjkuUQ5trXpe7">
          Vilka åtgärder avser statsrådet att vidta för att skapa bättre
          förutsättningar för kvinnligt företagande så att fler kvinnor
          vågar, vill och kan starta egna företag?
        </p>
      </div>
    </body>
  </text>
</TEI>
