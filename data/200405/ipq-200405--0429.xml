<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0429">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0429</head>
        <author who="i-SKjAmNScZ7eZ3a8Xy1J8hs">Maria Larsson</author>
        <recipient who="i-SZKUTdtCrCo58yNCQsH76">Ylva Johansson</recipient>
        <topic>stopplagens konsekvenser </topic>
        <docDate when="2005-02-28">den 28 februari</docDate>
        <status when="2005-04-14" byWhom="Ylva Johansson" byWhomId="i-SZKUTdtCrCo58yNCQsH76" status="answered">besvarad</status>
        <external_id source="rdwebb">GS10429</external_id>
        <debate>
          <turn when="2005-04-14 16:51:12" duration="206">Ylva Johansson (S)</turn>
          <turn when="2005-04-14 16:54:35" duration="262">Maria Larsson (Kd)</turn>
          <turn when="2005-04-14 16:58:53" duration="229">Ylva Johansson (S)</turn>
          <turn when="2005-04-14 17:02:38" duration="246">Maria Larsson (Kd)</turn>
          <turn when="2005-04-14 17:06:42" duration="227">Ylva Johansson (S)</turn>
          <turn when="2005-04-14 17:10:24" duration="149">Maria Larsson (Kd)</turn>
          <turn when="2005-04-14 17:12:51" duration="149">Ylva Johansson (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:429 av Maria Larsson (kd) till statsrådet
          Ylva Johansson om stopplagens konsekvenser
        </IPQ_title>
      </div>
      <div type="IPQuestionBody">
        <p xml:id="i-3h9nUDvQLJBKNzM3gxh6NV">
          Enligt regeringens senaste besked kan en proposition om stopplagen,
          som stoppar privata entreprenörer med vinstintresse från att driva
          sjukhus, föreläggas riksdagen i slutet av mars. Det är fortfarande
          inte helt klart vad den kommande lagen i detalj kommer att innehålla
          för krav, trots att regeringens beredning pågått under flera år.
        </p>
        <p xml:id="i-KwvWC7ZuWYaptgeLVdqz7U">
          Såvitt känt kommer dock propositionen innehålla dels ett krav
          på att vinst från sjukhusvård ska återinvesteras i den egna verksamheten.
          Dels att så kallad blandfinansiering förbjuds, vilket innebär
          att privat finansierad vård inte tillåts vid sjukhus som ger offentlig
          vård. Om den kommande lagstiftningen innehåller dessa krav riskerar
          det att få allvarliga konsekvenser för svensk hälso- och sjukvård.
        </p>
        <p xml:id="i-PGPYaLA7jqFMc5aajLbuMH">
          De regelverk som vården styrs av måste vara öppna nog att släppa
          fram förnyelse och effektivitet. En vård och omsorg som inte tvekar
          att utnyttja flera olika utförare har bäst förutsättningar att
          välkomna och underlätta positiv förändring. Den politiska uppgiften
          borde handla om att tillhandahålla alternativ och låta patienterna
          välja.
        </p>
        <p xml:id="i-RMcwFtZ6jz54kQtA537qUv">
          Fack och profession har gett uttryck för mycket stark kritik
          mot regeringens planer på en ny stopplag. Den andra stopplagen
          kommer att ytterligare strypa tillgången på vård. Det blir svårare
          för vårdbehövande att nå fram till vården. Detta leder till en
          otrygghet och de patienter som inte får vård tvingas därför söka
          sig till privata alternativ och finansiera sin vård på egen hand.
          På så sätt införs ett system med individuella försäkringslösningar
          bakvägen.
        </p>
        <p xml:id="i-3VxcgeGrGbTEW5i2ycrBjc">
          Frågan är om regeringen har klart för sig vilka risker som en
          stopplag medför. Tre aspekter på den kommande stopplagstiftningen
          kan ses som särskilt allvarliga:
        </p>
        <p xml:id="i-U917WvL3BJyaCFoSGWCFXL">
          1. Var finns den samhällsekonomiska analysen bakom planerna på
          att införa en stopplag? Om vård på entreprenad förbjuds kommer
          det sannolikt innebära att erfarenheter och vunnen effektivitet
          går förlorade. I en tid när jakten på effektivitet och högre produktivitet
          är större än någonsin inom hälso- och sjukvården kan detta vara
          förödande.
        </p>
        <p xml:id="i-3tffggVmGGXhogoXwa1bRf">
          2. Kan en fungerande nationell vårdgaranti genomföras om en stopplag
          finns på plats? En stopplag kan komma att minska utbudet av sjukvård
          i landet. Vad kommer hända med S:t Görans sjukhus, Lundby sjukhus,
          sjukhusen i Säffle och Kristinehamn, Simrishamns sjukhus och Spenshults
          sjukhus? Har regeringen försäkrat sig om att verksamheterna som
          finns på dessa sjukhus fortsätter att finnas till i landstingens
          regi och i nuvarande omfattning även efter att en stopplagstiftning
          är på plats?
        </p>
        <p xml:id="i-NnJMNXSCTPF13JXL6kthdv">
          3. De nya sjuklönereglerna från årsskiftet innebär att alla arbetsgivare
          måste betala 15 % av den anställdes sjukpenning från den 15:e
          sjukdagen. Det uttalade syftet är att skapa incitament för arbetsgivarna
          att vidta åtgärder för att minska de långa sjukskrivningarna.
          Redan innan de nya sjuklönereglerna infördes hade företagen begränsade
          möjligheter att ta ansvar för de anställdas behov av sjukvård.
          Vad får en stopplag för konsekvenser för företagens möjligheter
          att betala för snabbare vård och därigenom få ett snabbare resultat?
          Risken är att den samordnade rehabiliteringen riskerar att fördröjas
          än mer.
        </p>
        <p xml:id="i-3zwiVjMGWwiaRrSkhALmaY">
          Med anledning av ovanstående vill jag fråga statsrådet:
        </p>
        <p xml:id="i-PfGoNwG3CVJZTmM9NTTLcV">
          Vilka samhällsekonomiska analyser har statsrådet låtit göra med
          anledning av ett införande av stopplagen?
        </p>
        <p xml:id="i-2PxarwNu9F4XEbLQkaJktP">
          Har statsrådet gjort någon analys av huruvida löftet om en nationell
          vårdgaranti kan komma att påverkas om utbudet av hälso- och sjukvård
          minskar till följd av stopplagstiftningen?
        </p>
        <p xml:id="i-SXQjydbF85kRFh4BvKfg6E">
          Har statsrådet bedömt att stopplagen inte kommer försvåra för
          de arbetsgivare som vill betala för en samordnad rehabilitering?
        </p>
      </div>
    </body>
  </text>
</TEI>
