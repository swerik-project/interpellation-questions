<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0041">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0041</head>
        <author who="i-D6hrZCxPVTQxPgXvGFfuJ7">Ulf Sjösten</author>
        <recipient who="i-UPW2cbGnTUbMZaKTrot5Bh">Morgan Johansson</recipient>
        <topic>nya droger</topic>
        <docDate when="2004-09-28">den 28 september</docDate>
        <status when="unknown" byWhom="Morgan Johansson" byWhomId="i-UPW2cbGnTUbMZaKTrot5Bh" status="answered">besvarad</status>
        <external_id source="rdwebb">GS1041</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:41 av Ulf Sjösten (m) till statsrådet
          Morgan Johansson om nya droger
        </IPQ_title>
      </div>
      <div type="IPQuestionBody">
        <p xml:id="i-SoqgppVgaViusQ1SRW1xsg">
          Nyligen rapporterade Borås Tidning om att Boråspolisen kunde
          bli tvungen att återlämna ett större beslag av en drog som inte
          är narkotikaklassad. Många uttryckte upprördhet och frustration
          inför det orimliga att återlämna ett ämne som sålts och använts
          som narkotika.
        </p>
        <p xml:id="i-MnFKeaesKs2kba556o8bM1">
          Det är upprörande och stötande, men problematiken är inte ny
          och det har funnits möjligheter att vidta åtgärder tidigare. Polis
          och åklagare har gjort allt för att slippa lämna tillbaka 40 liter
          av dödsdrogen BD (butandiol). En minut efter man förtärt BD omvandlas
          det via kroppens ämnesomsättning till GHB.
        </p>
        <p xml:id="i-MsMmw9ybL6bH2UHeN9EXf8">
          En tillåtande attityd till droger har smugit sig in hos alltför
          många ungdomar. Det svenska samhället står fortfarande starkt
          och samlat i sin kamp mot droger, trots att många drogliberala
          krafter verkar ute i Europa.
        </p>
        <p xml:id="i-5tNTEntamHBbVxNnh9oLRV">
          Trots det är det i dag många unga som ser de nya så kallade designade
          drogerna, till exempel ecstasy och partypoppers, och för den delen
          medel med ett helt annat användningsområde i grunden som GHB och
          GBL som bara ett medel för att festa och ha kul.
        </p>
        <p xml:id="i-KxhAeYiGDSgbv5KTqhDBxr">
          Man måste givetvis arbeta mycket aktivt med orsakerna till att
          ungdomar över huvud taget använder droger, men det är också oerhört
          viktigt att samhället och lagstiftande organ agerar snabbt och
          tydligt när nya droger dyker upp på arenan. Det ska inte ta flera
          år att narkotikaklassa en dödlig drog som exempelvis GHB.
        </p>
        <p xml:id="i-GK7TCLbEVKpUdwoR1rGK72">
          Ett annat färskt exempel är den nya drogen A 2 som för något
          år sedan dök upp bland ungdomar i Borås. Samhället måste i fall
          som dessa agera kraftfullt och framför allt snabbt. Det har nu
          vidtagits åtgärder som försvårar nyttjandet av A 2, men ofta kommer
          åtgärderna för sent och med avsaknad av nödvändig kraft.
        </p>
        <p xml:id="i-SSNXmgv2T7Nbm3VTc6eRtD">
          GBL kan i dag användas utan risk för rättsliga påföljder. Då
          GBL kommer in i kroppen omvandlas den till GHB och får ofta samma
          förödande följder för brukaren som det narkotikaklassade GHB.
          De flesta människor som omhändertas för ringa narkotikabrott gällande
          GHB uppger naturligt nog att de druckit GBL.
        </p>
        <p xml:id="i-3rC7X6vi3WPPcD1AF7faou">
          De nya drogerna, av vilka många produceras inom EU:s gränser,
          flödar i allt större utsträckning in över vår gräns i takt med
          att uppfinningsrikedomen utvecklas.
        </p>
        <p xml:id="i-JdmRJdovEc9MBdTQKEGLCu">
          Samhället behöver ett bättre regelverk, där snabbhet prioriteras
          för att kunna möta denna anstormning. Vissa av de nya drogerna
          är varianter av redan narkotikaklassade droger, där någon del
          av den kemiska processen har förändrats för att undgå kriminalisering,
          medan andra i grunden har ett helt annat användningsområde, såsom
          starka rengöringsmedel.
        </p>
        <p xml:id="i-UgPPj8cwSPqFxPC3iaeoNT">
          Problematiken med nya droger har flera sidor som kräver olika
          angreppssätt. Den är också internationell, vilket kommer att kräva
          samarbete och framför allt samordning inom Europeiska unionen.
          Detta är ett av de områden där EU verkligen har en viktig roll
          att spela. Tyvärr kan man konstatera att utvecklingen går mycket
          sakta. Inte minst i ljuset av de tio nya medlemsländerna är det
          mycket viktigt att Sverige agerar påtryckare både för lagstiftningsförändringar
          och för att samarbetet mellan polis, åklagare och tull i vardagen
          ska fungera bättre.
        </p>
        <p xml:id="i-J8WvSrQeWTfGFKDUbUmeYR">
          Vilka åtgärder avser folkhälsoministern att vidta för att samhällets
          reaktion på nya droger ska bli snabbare och effektivare?
        </p>
      </div>
    </body>
  </text>
</TEI>
