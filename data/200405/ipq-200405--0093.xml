<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0093">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200405--0093</head>
        <author who="i-Ry3pP9VZKrW87Vcxq73jQG">Carl B Hamilton</author>
        <recipient who="i-HNvivTxAPySuVXe8X3z3LJ">Pär Nuder</recipient>
        <topic>friårsförslagets konsekvenser för BNP, offentliga finanser och jämställdheten</topic>
        <docDate when="2004-11-01">den 1 november</docDate>
        <status when="unknown" byWhom="Hans Karlsson" byWhomId="i-WMD43YDAt2Efk5C5qFXnaQ" status="answered">besvarad</status>
        <external_id source="rdwebb">GS1093</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2004/05:93 av Carl B Hamilton (fp) till finansminister
          Pär Nuder om friårsförslagets konsekvenser för BNP, offentliga
          finanser och jämställdheten
        </IPQ_title>
      </div>
      <div type="IPQuestionBody">
        <p xml:id="i-AXR5nXZJrTGHA7AqppvHZR">
          Regeringen har framlagt förslag om ett så kallar friår, det vill
          säga möjlighet till ökad ledighet på skattebetalarnas bekostnad
          för 12 000 personer. Budgetkostnaden för detta är angiven till
          1 550 miljoner kronor. Detta belopp är dock betydligt mindre än
          den samhällsekonomiska kostnaden. Nedan uppskattas BNP-förlusten
          approximativt till 3 mdr kronor per år, och budgetförsvagningen
          för den offentliga sektorn till ca 3½ mdr kronor varje år som
          programmet löper.
        </p>
        <p xml:id="i-PWE2moX7kbu1AqmF8omVvT">
          1. Samhällsekonomin
        </p>
        <p xml:id="i-1eDamZNaGM6zQE1PZ4457">
          I finansdepartementets uppgifter ingår inte bara budgetfrågor
          utan ansvaret inkluderar även att bevaka de samhällsekonomiska
          verkningarna av bland annat politiska förslag. Det är därför oacceptabelt
          att den samhällsekonomiska kalkylen ännu inte redovisats, eller
          ens finns närmare diskuterad av Finansdepartementet, till exempel
          i höstbudgeten. Inte heller finns i budgeten redovisat hur budgetkostnaden
          1,55 mdr kronor har framräknats. Uppgiften att beräkna de samhällsekonomiska
          effekterna är ingalunda en omöjlighet för Finansdepartementet
          och dess myndigheter. Låt mig ange två tillvägagångssätt.
        </p>
        <p xml:id="i-DNDHNcUfFWUAKBLFTHVMSo">
          Att inrätta 12 000 betalda ledigheter medför att antalet personer
          "i arbetskraften" minskar med lika mycket, och att antalet "sysselsatta"
          minskar efter en övergångstid med ett något lägre tal [se resonemang
          och referenser i Institutet för arbetsmarknadspolitisk utvärderings
          (IFAU) vid Uppsala universitet, Rapport 2003:7, s.15-16.] Approximativt,
          och försiktigt räknat, torde sysselsättningen på sikt minska med
          minst 10 000 personer, på grund av ett genom lönebildningen ändrat
          jämviktsläge. Att antalet "sysselsatta" på detta sätt minskar
          med minst 10 000 personer innebär med nödvändighet en BNP-förlust
          under varje framtida år som ledighetsprogrammet löper.
        </p>
        <p xml:id="i-2txw3Kmz4Ruvtd9jWSN61k">
          Den här negativa BNP-effekten omnämns, men beräknas inte, i statliga
          Konjunkturinstitutets (KI) Konjunkturläget, mars 2004. En metod
          för att beräkna BNP-fallet är att utnyttja samma teknik som den
          som KI använder för att beräkna effekten (men med omvänt tecken)
          av "förbättrad integration av utlandsfödda" i sin nyligen utgivna
          skrift Lönebildningen Samhällsekonomiska förutsättningar i Sverige
          2004 (oktober 2004).
        </p>
        <p xml:id="i-45Yy2HhKbQcfok9xt73YbG">
          En annan mera direkt metod, som jag använder här, är att beräkna
          värdet av den minskade arbetsinsats som utförs, mätt från kostnadssidan,
          och använda detta som en värdering av den produktion som går förlorad.
          Med de löneuppgifter som de friårslediga har uppgivit till IFAU,
          försiktigtvis här upptagna till ca 18 000 kr per mån, och som
          innebär en lönekostnad om ca 25 000 kr per mån, och under antagandet
          att värdet av det som dessa personer producerar är minst lika
          stort som deras lönekostnad, kan värdet av BNP-bortfallet, försiktigt
          taget, beräknas till 25*12*10 miljoner kronor, det vill säga ca
          3 mdr kronor per år. Av detta faller, enligt KI:s beräkningar,
          ca 64 % på det offentliga, det vill säga en intäktsminskning för
          det offentliga med ca 1,9 mdr kronor. Om det är i höstbudgeten
          räknat enbart med ökade kostnader och inte inkluderat BNP-förlusten,
          är den totala försvagningen av de offentliga finanserna sålunda
          1,55+1,92=3,47 mdr kronor per år, eller runt 3½ mdr kronor per
          år och mer är dubbelt så mycket som anges i regeringens höstbudget.
        </p>
        <p xml:id="i-FuZUk55Bgd6KTHWZ3ogmea">
          Folkpartiets uppföljning bekräftar att vård- och skolpersonal
          är överrepresenterade bland de nya ansökningarna om friår. Av
          de till dags dato inlämnade ansökningarna är inte mindre än 70
          % inlämnade av kvinnor. I den mån ersättare för den ordinarie
          anställda, det vill säga vikarien, är obehörig eller mindre kvalificerad
          än de friårslediga innebär programmet dessutom en minskad produktivitet
          eller sämre kvalitet i det arbete som utförs. Endast om man är
          beredd att hävda att varje vikarie gör minst ett lika bra jobb
          som den friårsledige uppstår inte denna negativa effekt. Den lägre
          kvaliteten i arbetet tillkommer som en ytterligare samhällsekonomisk
          kostnad utöver den beräknade BNP-förlusten ovan.
        </p>
        <p xml:id="i-AvYo4g3qtqyY8xsszt4iTx">
          2. Jämställdheten
        </p>
        <p xml:id="i-BzV9WVDfgh79v3YUUiH66X">
          Friårsförslaget förefaller bli en ny kvinnofälla. Bland de friårslediga
          är kvinnor kraftigt överrepresenterade, och särskild de i offentlig
          sektor som är välutbildade men lågbetalda med tanke på sin utbildning.
          Enligt en av IFAU-studierna påverkas sannolikt inte livsarbetsinkomsten
          särskilt mycket när det gäller anställda i offentlig sektor. Detta
          gäller dock knappast i privat sektor. IFAU-studien tar dock inte
          upp att antalet intjänade pensionspoäng i det nya pensionssystemet
          blir lägre och därmed även framtida pensionen, än om personen
          inte tagit ut ledigheten. Vidare, självklart gynnas inte kvinnor
          i konkurrens med män om arbetsgivare skulle vänja sig vid att
          kvinnor i genomsnitt skulle vara mera benägna än män att ta ut
          denna typ av ledighet.
        </p>
        <p xml:id="i-XmN8sGQoKoHweMbm86husH">
          3. Ett tragiskt stolleprov, javisst - men hur stort är det?
        </p>
        <p xml:id="i-TxZ3Cs8qzgStBuvfdLbTTK">
          I en tid när alltmer av den långsiktiga diskussionen i politik
          och samhälle gäller frågan hur tillväxten ska kunna öka, hur den
          oförmånliga demografiska utvecklingens effekter ska motverkas
          genom ökat arbete, hur sjukfrånvaron ska kunna minska, skattekvoten
          ska hindras att öka, och hur det stora arbetskraftsslöseriet med
          den dåliga integrationen i Sverige av utlandsfödda ska kunna hävas
          @ framstår ett förslag som med säkerhet innebär minskad BNP genom
          ökad ledighet som uppochnedvända världen och närmast absurt. Att
          jämställdheten sannolikt motverkas gör bilden fullständig av ett
          tragiskt politiskt stolleprov.
        </p>
        <p xml:id="i-JqUUVhEUMFfTag61hRJizy">
          Låt oss dock genom Finansdepartementets resurser få kvantifierat
          dess omfattning, och därmed värdet av de alternativ som trängs
          ut!
        </p>
        <p xml:id="i-4Bqy2QZPZA4i85E2DF9tfz">
          Frågor:
        </p>
        <p xml:id="i-JPZBXevp4eKVKPKwmqTMTv">
          Med friårsprogrammet, hur mycket mindre än eljest uppskattar
          finansministern den minskade sysselsättningen till?
        </p>
        <p xml:id="i-EifDfHE9J1MZRgtXiDuzxW">
          Hur stor uppskattar finansministern BNP-förlusten till, och enligt
          vilka metoder?
        </p>
        <p xml:id="i-55WxDgLSbhasp1PgBF46pi">
          Hur stor uppskattar finansministern den totala budgetförsvagningen
          via BNP-minskning och åtföljande intäktsminskning bli?
        </p>
        <p xml:id="i-YXkFLnNAGQn2XN4WsLD4n7">
          Vilka åtgärder har finansministern vidtagit för att samhällsekonomiska
          effekter ska beaktas i de politiska besluten i framtiden?
        </p>
        <p xml:id="i-GHWn3fA1ztMDWnzggLuCk7">
          Avser finansministern att dra tillbaka förslaget om friårsprogram
          eftersom det är uppenbart att det riskerar att bli en kvinnofälla?
        </p>
      </div>
    </body>
  </text>
</TEI>
