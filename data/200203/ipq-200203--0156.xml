<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200203--0156">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200203--0156</head>
        <author who="i-9LE4uwYS8LySpZjtTwxjti">Heli Berg</author>
        <recipient who="i-CcdZckB2ErC625pmVtogZg">Leni Björklund</recipient>
        <topic>sexuella trakasserier inom Försvarsmakten</topic>
        <docDate when="2003-02-03">den 3 februari</docDate>
        <status when="unknown" byWhom="Leni Björklund" byWhomId="i-CcdZckB2ErC625pmVtogZg" status="answered">besvarad</status>
        <external_id source="rdwebb">GQ10156</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2002/03:156 av Heli Berg (fp) till försvarsminister
          Leni Björklund om sexuella trakasserier inom Försvarsmakten
        </IPQ_title>
      </div>
      <div type="IPQuestionBody">
        <p xml:id="i-MyEdNKyZayHbys9ersQfjU">
          Enligt en undersökning från SCB gällande förekomsten av sexuella
          trakasserier i Försvarsmakten visade det sig att 59 % av de kvinnliga
          officerarna och aspiranterna samt 21 % av den kvinnliga civilanställda
          personalen drabbats av könsrelaterade eller sexuella trakasserier.
          Efter denna undersökning vidtogs en rad åtgärder för att förebygga
          och motverka könsrelaterade och sexuella trakasserier inom Försvarsmakten.
          I broschyren Sexuella trakasserier hör inte hemma i Försvarsmakten
          redovisas åtgärder som aktivt jämställdhetsarbete i syfte att
          uppnå en god arbetsmiljö och att alla medarbetare känner delaktighet.
          Förebyggande arbete och kunskap och informationsspridning betonas.
        </p>
        <p xml:id="i-XxUrSUarGY3maPwsKiFtCQ">
          I samma broschyr redovisas under rubriken "Trakasserar jag?"
          frågor man kan ställa sig själv om man oroar sig för att ens beteende
          riskerar att hamna under rubriken trakasserier på grund av kön.
          Exempel på sådana frågor är:
        </p>
        <p xml:id="i-Qf9yqP3WaofHvJ8wargd5B">
          Skulle du agera på samma sätt om din partner var närvarande?
          Skulle det vara okej för dig att någon behandlade din dotter eller
          son, bror eller syster på samma sätt? Hur reagerar personen av
          det motsatta könet på det du säger och gör? Vilket maktförhållande
          har du till en medarbetare som du känner dig attraherad av? Är
          det lätt för den personen att visa sitt missnöje med ditt intresse?
        </p>
        <p xml:id="i-UfkKU56DTW6ehdUN9W6Cd8">
          I broschyren erinras också om 22 § jämställdhetslagen: "En arbetsgivare
          som får kännedom om att en arbetstagare anser sig ha blivit utsatt
          för sexuella trakasserier av en annan arbetstagare skall utreda
          omständigheterna kring de uppgivna trakasserierna och i förekommande
          fall vidta de åtgärder som skäligen kan krävas för att förhindra
          fortsatta sexuella trakasserier." I broschyren framhålls också
          att "det är inte ditt fel om du blir utsatt för sexuella trakasserier.
          Du har rätt att kräva att de skall upphöra."
        </p>
        <p xml:id="i-Qp8YF9nWFALr4quM2cTjPa">
          ÖB själv, Johan Hederstedt, fastslår: "Jag förväntar mig att
          varje enskild medarbetare oavsett kön bemöter och bemöts i enlighet
          med de demokratiska värden vi är satta att försvara. Som försvarsmaktens
          chef accepterar jag inte sexuella trakasserier." Försvarsmakten
          verkar alltså bedriva ett föredömligt arbete såväl vad det gäller
          att förebygga som att motverka sexuella trakasserier.
        </p>
        <p xml:id="i-LCi3j1srCcLFHYqLK462zm">
          Därför måste det anses som särskilt allvarligt när höga företrädare
          för Försvarsmakten i officiella skrivelser till rikets förbandschefer
          angående av företagshälsovården konstaterade sexuella trakasserier
          skriver att dessa är av "den arten att de kan förekomma på många
          arbetsplatser utan att någon känner sig sexuellt trakasserad"
          eller att "ansvaret för den uppkomna situationen definitivt är
          delat mellan personalen och chefen".
        </p>
        <p xml:id="i-VL2WRkZyJaJZSKmTASJV9G">
          Mot bakgrund av det stora antal sexuella trasserier som redovisades
          i SCB:s undersökning från 1999 och med medvetenhet om att arbetsplatser
          där endera könet är dominerande är särskilt utsatta är det viktigt
          att chefer inom Försvarsmakten intar en klar och tydlig hållning
          mot sexuella trakasserier. Uttalanden som anförts ovan verkar
          i rakt motsatt riktning. De ger intrycket att även offer för sexuella
          trakasserier har del i skulden samt att kvinnor anställda inom
          Försvarsmakten förväntas tåla mildare former av sexuella trakasserier.
        </p>
        <p xml:id="i-XMT1REyFKqV8xwDF26DQnR">
          Mot bakgrund av det ovan anförda vill jag fråga försvarsminister
          Leni Björklund:
        </p>
        <p xml:id="i-EDyYDyboph3M6UwwY3svRQ">
          Vilka åtgärder avser ministern att vidta för att ändra attityder
          angående sexuella trakasserier inom Försvarsmakten?
        </p>
        <p xml:id="i-WmqEJ5JzFwDFhw4evRNTxM">
          Vilka åtgärder avser försvarsministern att vidta för att arbetet
          med att förebygga och motverka sexuella trakasserier bedrivs på
          ett mer professionellt och effektivt sätt?
        </p>
      </div>
    </body>
  </text>
</TEI>
