<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200203--0251">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200203--0251</head>
        <author who="i-8eznoqP6pLNBjC4Q11VtkC">Marita Aronson</author>
        <recipient who="i-UPW2cbGnTUbMZaKTrot5Bh">Morgan Johansson</recipient>
        <topic>socialtjänstlagen och informationsskyldighet</topic>
        <docDate when="2003-03-25">den 25 mars</docDate>
        <status when="unknown" byWhom="Morgan Johansson" byWhomId="i-UPW2cbGnTUbMZaKTrot5Bh" status="answered">besvarad</status>
        <external_id source="rdwebb">GQ10251</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2002/03:251 av Marita Aronson (fp) till statsrådet
          Morgan Johansson om socialtjänstlagen och informationsskyldighet
        </IPQ_title>
      </div>
      <div type="IPQuestionBody">
        <p xml:id="i-KuB2GR8oNoZztnLgwqsVqk">
          På regeringens uppdrag gav Socialstyrelsen förra året ut en skrift
          med titeln Socialtjänstens insatser för flickor som lever under
          hot och tvång i familjer med strängt patriarkala värderingar.
          Detta dokument ska tjäna som stöd för socialtjänsten i arbetet
          med att hjälpa och skydda denna grupp av utsatta flickor. Socialstyrelsen
          framhåller att dessa flickor behöver samhällets stöd och att det
          är socialtjänstens ansvar att bistå dem. Samtidigt finns det indikationer
          på att många utsatta flickor inte vågar vända sig till socialtjänsten
          eftersom föräldrarna informeras om en utredning inleds.
        </p>
        <p xml:id="i-6da4DT45GB3z8a9rKDUneu">
          Bara i Göteborgsregionen lever närmare 200 minderåriga flickor
          under hot och våld i patriarkala familjer. Det visar en undersökning
          som Länsstyrelsen i Västra Götaland genomfört på regeringens uppdrag
          förra året. Enligt länsstyrelsen finns det uppskattningsvis minst
          lika många flickor till, som inte kan eller vågar tala om sina
          problem. Tjänstemän inom socialtjänsten uttrycker i undersökningen
          att de flickor man har kontakt med bara utgör "toppen på ett isberg".
        </p>
        <p xml:id="i-Li1H6Sa7Rvaof3P5ErqQSo">
          Socialstyrelsen framhåller i sin skrift att det får inte råda
          något tvivel om att en utredning inleds. Av 11 kap. 1 § SoL följer
          att socialnämnden utan dröjsmål ska inleda utredning av vad som
          genom ansökan eller på annat sätt har kommit till nämndens kännedom
          och som kan föranleda någon åtgärd från nämnden. Socialstyrelsen
          uppger att de första samtalen mellan en flicka och en socialsekreterare
          kan betraktas som rådgivande. Samtidigt understryks det att om
          en flicka ansöker om hjälp eller stöd, ska en utredning inledas.
          Inte heller borde det vara möjligt att förhala inledandet av utredning
          om det finns skäl för socialtjänsten att ingripa. Socialstyrelsen
          påpekar även att så snart socialnämnden tar kontakt med någon
          utomstående, till exempel lärare för att inhämta information om
          ett barn, så anses en utredning inledd.
        </p>
        <p xml:id="i-YF1MY8ugUx6TQ1F2KdNyJv">
          I ett ärende rörande ett barn är vårdnadshavaren part. Enligt
          11 kap. 2 § SoL framgår det att den som berörs av utredningen
          ska underrättas om att en sådan inleds. JO har anfört att när
          en utredning om huruvida socialnämnden behöver ingripa till en
          underårigs skydd eller stöd inleds, ska den som berörs av utredning
          underrättas om detta. Ett barn som känner till informationsskyldigheten
          och som är utsatt för hot och våld av en vårdnadshavare blir ofta
          mindre benägen att kontakta eller prata med socialtjänstens personal.
        </p>
        <p xml:id="i-S68Ma8KdZyzqVnEXdMy4j">
          Ett svårlöst dilemma uppstår för en socialsekreterare om det
          finns skäl att misstänka att ett barns fysiska och psykiska hälsa
          äventyras av en vårdnadshavare. Ofta är det komplicerat @ för
          att inte säga omöjligt @ att få grepp om allvaret i problemen
          och göra adekvata bedömningar av till exempel behov av skydd utan
          att låta öppna en utredning. Det är ju först sedan utredning genomförts
          som det står klart om det finns något vårdbehov och i så fall
          hur det ser ut. Omedelbart omhändertagande med stöd av 6 § LVU
          är inte alltid tillämpligt, och kan i vissa fall förvärra situationen
          för det berörda barnet.
        </p>
        <p xml:id="i-KVVJkDVFbvFk8ktM5AqcqN">
          I regeringens proposition 2002/03:53 Stärkt skydd för utsatta
          barn avstår regeringen från att ta upp problematiken. Mona Sahlin
          har nyligen, i en interpellationsdebatt, uttryckt att den kompetens
          som socialtjänsten måste skaffa sig är i vilken situation det
          är bäst för flickan att man inte kontaktar familjen utan i lugn
          och ro försöker utreda och hitta bästa möjliga sätt att stödja
          henne. Socialminister Lars Engqvist har på nyhetsplats i DN uttalat
          att med gällande socialtjänstlag har en utsatt flicka och socialsekreterare
          god tid på sig att tänka igenom situationen innan man bestämmer
          sig för att starta en utredning. Dessa uttalanden från regeringens
          representanter förbryllar och skapar förvirring kring socialtjänstlagens
          tillämpning.
        </p>
        <p xml:id="i-LCWYtnT9DbFFSyQbXD1mFy">
          Socialstyrelsen påpekar i sin skrift att det i vissa situationer
          ansetts nödvändigt att inskränka myndigheters skyldigheter att
          underrätta parter om utredningsmaterial. Socialstyrelsen framhåller
          att dessa undantag inte kan åberopas till stöd för att hemlighålla
          en utredning med stöd av 11 kap. 1 § SoL. Folkpartiet har föreslagit
          att lagen borde ge utrymme för socialnämnden att utreda ett utsatt
          barns situation utan att en för barnet potentiellt farlig vårdnadshavare
          får information om det. Socialnämnden ska ges möjlighet att hos
          länsrätten ansöka om dispens och länsrätten får pröva hotbilden
          mot barnet. Ett sådant ärende ska behandlas med kvalificerad sekretess
          enligt sekretesslagen.
        </p>
        <p xml:id="i-MFsabj9VJ23WyvkGkMpjUN">
          Med hänvisning till ovanstående vill jag fråga folkhälso- och
          socialtjänstministern:
        </p>
        <p xml:id="i-EWPjd5vSuyawPCxcPxNuc1">
          Är ministern beredd att låta se över socialtjänstlagen för att
          undersöka möjligheten att bedriva utredning jämlikt 11 kap. 1
          § SoL utan att informera vårdnadshavare?
        </p>
      </div>
    </body>
  </text>
</TEI>
