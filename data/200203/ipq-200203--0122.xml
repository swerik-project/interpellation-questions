<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200203--0122">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200203--0122</head>
        <author who="i-4i5vpDVzDizjgGeYkeoK2E">Bo Lundgren</author>
        <recipient who="i-3kVCtR7mCK6mW2F6oaBMR5">Göran Persson</recipient>
        <topic>arbete och företagande</topic>
        <docDate when="2002-12-27">den 27 december</docDate>
        <status when="2003-01-28" byWhom="Göran Persson" byWhomId="i-3kVCtR7mCK6mW2F6oaBMR5" status="answered">besvarad</status>
        <external_id source="rdwebb">GQ10122</external_id>
        <debate>
          <turn when="2022-01-01 01:00:00" duration="100" who="d7c31fc6-83e4-1111-ae60-0050040c9b55">Anf</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2002/03:122 av Bo Lundgren (m) till statsminister
          Göran Persson om arbete och företagande
        </IPQ_title>
      </div>
      <div type="IPQuestionBody">
        <p xml:id="i-6BeTCBEWEwkeeCnsAJD2Sp">
          Arbete och företagande är grunden till välstånd och för förmågan
          att finansiera gemensamma åtaganden. Genom arbete får enskilda
          och familjer sin försörjning, medel att bygga sin egen tillvaro,
          investera, konsumera och spara. Genom skatt på arbete och konsumtion
          finansierar vi gemensamma angelägenheter; polis som skyddar oss
          mot övergrepp, utbildning av barn och ungdomar, stöd till den
          som är sjuk eller temporärt utan arbete, och vårt gemensamma ansvar
          för dem som inte kan klara sig själva.
        </p>
        <p xml:id="i-AL8hSUog217SVwn3jJkeMt">
          Det finns inga genvägar. Om inte människor arbetar rämnar grundvalarna
          för vårt välstånd.
        </p>
        <p xml:id="i-KJFWzqy8FY1aRDQ24BB5BZ">
          I dag arbetar alltför få människor i Sverige. En vanlig arbetsdag
          är drygt 700 000 arbetsföra svenskar antingen utan arbete eller
          vill arbeta mer. Mer än varannan utomnordisk invandrare saknar
          jobb.
        </p>
        <p xml:id="i-M7LCeQDrfRUYPg9APeQwyY">
          En vanlig arbetsdag är det mer än 320 000 personer som har varit
          sjukskrivna mer än 14 dagar. Därtill kommer uppskattningsvis över
          100 000 människor i arbetsför ålder som är korttidssjukskrivna.
          Antalet sjukdagar har fördubblats jämfört med 1997. Nästan en
          halv miljon människor är förtidspensionerade.
        </p>
        <p xml:id="i-CfFhYqcUv6QAHAsfLi2o8S">
          Allt färre som arbetar har att försörja alltfler som inte arbetar.
          En vanlig arbetsdag är det ungefär 1 500 000 av drygt 5 600 000
          arbetsföra svenskar som inte arbetar eller som skulle vilja arbeta
          mer.
        </p>
        <p xml:id="i-FQoNYqoDe9MvfZSiJVKoEg">
          Den demografiska utvecklingen mot en allt äldre befolkning kan
          komma att göra att försörjningsbördan blir ännu tyngre. Om dessutom
          den nuvarande utvecklingen av sjukskrivningarna skulle fortsätta
          riskerar vi att stå inför en kollaps där försörjningsbördan blir
          ohållbar.
        </p>
        <p xml:id="i-Uuku71ASfoTXCaBDvwA8eu">
          Sveriges samhällsekonomiska problem kan inte uttryckas genom
          att fokusera på tillväxtsiffror för ett visst år. I stället måste
          de strukturer som gjort att vi under 30 år successivt halkat efter
          omvärlden och den mentalitet som den förda politiken ger upphov
          till studeras.
        </p>
        <p xml:id="i-NMCQs7gLQy5M4PmExeu5Ek">
          I en sådan analys träder två tydliga huvudproblem fram; det lönar
          sig för dåligt att arbeta och den förda politiken undergräver
          den företagande- och arbetsmoral som en gång gjorde vårt land
          rikt.
        </p>
        <p xml:id="i-MR73gLYPvDw72hyiF3yGvQ">
          Det varierar något beroende på familjesituation, men för människor
          som lever på socialbidrag krävs det i dag en ingångslön på uppemot
          20 000 kr för att det ska löna sig att börja arbeta. Sådana trösklar
          till arbetsmarknaden gör att många jobb aldrig blir utförda.
        </p>
        <p xml:id="i-GaADdiXQHgkgHMwiL4c4Ty">
          Många hushåll fastnar i en bidragsfälla som det är nästintill
          omöjligt att ta sig ur av egen kraft. Därmed kommer besluten om
          den egna vardagen och den egna framtiden i praktiken att flytta
          från köksborden till riksdagens plenisal, där bidrags- och skattesatser
          slutligen fastställs.
        </p>
        <p xml:id="i-JYe5sUN7GPMoFvBeS38w2s">
          Även för en familj som har två normallöner återstår inte särskilt
          mycket när alla skatter är betalda. Vardagsutgifterna klaras,
          men hur många i dagens Sverige har råd att lägga undan en ordentlig
          slant för en tryggare framtid för sig själva och sina barn?
        </p>
        <p xml:id="i-Axo4vwamiRsfQ1cUSBnox3">
          För båda dessa grupper är problemet att en extra insats lönar
          sig för dåligt. Det betalar sig inte att börja jobba, och för
          den som har ett jobb lönar sig övertid eller ett ytterligare arbete
          dåligt på grund av höga marginalskatter.
        </p>
        <p xml:id="i-YaCTtCtZY2bHbNWLQz8Hy6">
          Det lönar sig dessutom för dåligt att starta, driva och äga företag,
          vilket innebär färre nya jobb och lägre tillväxt. Företagens vinster
          dubbelbeskattas, förmögenhetsskatten driver kapital ur landet
          och trippelbeskattningen av framgångsrika fåmansbolag gör att
          många företagare till slut ger upp.
        </p>
        <p xml:id="i-GTtN79Murr5TqXvtcc4bLy">
          Men den förda politiken är inte bara skadlig genom att den gör
          arbete och företagande olönsamt. Den sänder dessutom ut farliga
          signaler om att det inte finns någon moralisk skillnad mellan
          att arbeta och inte arbeta. De flesta människor vill göra rätt
          för sig. Men lever man tillräckligt länge med en politik som uppmuntrar
          passivitet blir till slut många passiva.
        </p>
        <p xml:id="i-SwBZ53jCEso8jT61bJPUpd">
          Det finns dessutom oroande tecken på missbruk av socialförsäkringssystemen.
          I sitt sommartal i Björkvik den 4 augusti påstod Göran Persson
          att det inte finns någon som fuskar med sjukskrivningarna.
        </p>
        <p xml:id="i-WFRVkyhxBsTGLa618tiNVP">
          Ett antal olika undersökningar pekar i rakt motsatt riktning.
        </p>
        <p xml:id="i-26bRALxw46eRQvXNTzEbpo">
          Temo redovisade i våras en undersökning där sex av tio förvärvsarbetande
          uppgav att de ansåg att det kan vara rätt att sjukskriva sig utan
          att man är så sjuk att man inte kan arbeta.
        </p>
        <p xml:id="i-YXVnTLqy4qFqUTCWAgqsMV">
          En undersökning från Svenskt Näringsliv visar att nästan var
          tredje känner någon som sjukskrivit sig utan att vara sjuk. Var
          fjärde stockholmsförälder har lämnat felaktiga uppgifter som grund
          för vård av sjukt barn. Så långt har det gått att det i en undersökning
          var 4 % som svarade att det är accepterat att sjukskriva sig om
          man har blivit trött av att vara ledig.
        </p>
        <p xml:id="i-UppuwA6NnseXvQvAo4UekS">
          I 3 000 slumpvis utvalda ärenden i hela landet konstaterade Riksförsäkringsverket
          i juni månad att föräldrar lämnat felaktiga uppgifter som grund
          för den tillfälliga föräldrapenningen i ungefär 10 % av fallen.
          I Stockholm uppges var fjärde förälder ha lämnat felaktiga uppgifter
          vid vård av sjukt barn.
        </p>
        <p xml:id="i-9oZg3rtS4kRLLJVafg6tDb">
          Missbruk av systemen lägger en ännu tyngre börda på dem som sliter
          och kämpar i vardagen, som vill göra rätt för sig och som inte
          skulle komma på tanken att välja att leva på andras bekostnad
          så länge den egna förmågan inte sviker.
        </p>
        <p xml:id="i-Lztp5shLh8XKaRNgio9EqF">
          Genom att stoppa huvudet i sanden legitimerar regeringen det
          fusk som alla egentligen vet finns. Och genom att inte våga säga
          att vuxna människor inte ska leva på andra människor i onödan,
          görs ingen egentlig skillnad på att arbeta och att inte arbeta.
        </p>
        <p xml:id="i-PpWkYj7YHyFp3pn8WgARHm">
          Så länge ingenting görs för att göra det mer lönsamt att arbeta
          och för att återupprätta den tidigare så stolta svenska arbetsmoralen
          kommer trenden att hålla i sig. Allt färre måste försörja alltfler.
          Varje vecka kommer nu nya uppgifter som bekräftar bilden. Förtidspensioneringarna
          fortsätter att öka. Sjukskrivningarna likaså.
        </p>
        <p xml:id="i-MJycKA35cfPkpVH4teRj3Y">
          Det är dags att ta problemen på allvar. Det behövs en politik
          för det skapande och arbetande Sverige. Framför allt för att den
          som arbetar hårt eller satsar på sitt företag ska få lön för mödan.
          Det är moraliskt rätt att människor kan leva på sin lön och bygga
          en bättre framtid för sig själva och sina barn.
        </p>
        <p xml:id="i-YAMPF2Zyo37rEd2tYYXA92">
          Fler som arbetar mer innebär dessutom högre tillväxt, som ger
          fler jobb, högre löner och bättre köpkraft. Det gynnar hela samhället,
          och ger därmed också bättre möjligheter att hjälpa dem som verkligen
          behöver vårt gemensamma stöd.
        </p>
        <p xml:id="i-CRf8gRMAuMSryZLsjj9Khd">
          Mot denna bakgrund vill jag fråga statsministern:
        </p>
        <p xml:id="i-WrnpRncQLAaWE4xYm5YwLr">
          Är statsministern beredd att förbättra villkoren för företagande
          genom regelförenklingar och slopad överbeskattning?
        </p>
        <p xml:id="i-EP8opdsCY9zxksLLJf6DJS">
          Är statsministern beredd att vidta åtgärder för att arbete och
          kunskaper ska löna sig väsentligt bättre än i dag?
        </p>
        <p xml:id="i-3MK34wCbxc6rhdqtbrCJjs">
          Är statsministern beredd att vidta åtgärder för att motverka
          det ökande missbruket inom socialförsäkringssystemen?
        </p>
      </div>
    </body>
  </text>
</TEI>
