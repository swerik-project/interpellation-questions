<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200203--0186">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200203--0186</head>
        <author who="i-D33H5dL4TMdTn9ZXMMYEbb">Rigmor Stenmark</author>
        <recipient who="i-4f2bAEUboRxqAf7W8Ybmzm">Lena Sommestad</recipient>
        <topic>Natura 2000 på Gräsö</topic>
        <docDate when="2003-02-05">den 5 februari</docDate>
        <status when="2003-03-18" byWhom="Lena Sommestad" byWhomId="i-4f2bAEUboRxqAf7W8Ybmzm" status="answered">besvarad</status>
        <external_id source="rdwebb">GQ10186</external_id>
        <debate>
          <turn when="2003-03-18 18:23:33" duration="272">Lena Sommestad (S)</turn>
          <turn when="2003-03-18 18:28:02" duration="222">Rigmor Stenmark (C)</turn>
          <turn when="2003-03-18 18:31:41" duration="232">Lena Sommestad (S)</turn>
          <turn when="2003-03-18 18:35:29" duration="243">Rigmor Stenmark (C)</turn>
          <turn when="2003-03-18 18:39:24" duration="188">Lena Sommestad (S)</turn>
          <turn when="2003-03-18 18:42:29" duration="207">Rigmor Stenmark (C)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2002/03:186 av Rigmor Stenmark (c) till miljöminister
          Lena Sommestad om Natura 2000 på Gräsö
        </IPQ_title>
      </div>
      <div type="IPQuestionBody">
        <p xml:id="i-6G8w5vp6qqDoQATHaQVFKb">
          Öppna landskap med hagmarker och ängar är uppskattade inslag
          i vår natur. Generationer av bönder har format det öppna landskapet
          och främjat den biologiska mångfalden. De natur- och kulturhistoriskt
          vackra landskapen ger inte bara dem som bor på landsbygden glädje.
          Detta märks särskilt ute på våra skärgårdsöar. Många människor
          som bor i städer och tätorter tillbringar fritid och semester
          där. Gräsö i Uppland är en av de mycket uppskattade öar som många
          har valt som sin fritidsö.
        </p>
        <p xml:id="i-P7oHUCaY25NH5Us7Qqt37Q">
          Men det är den lokala bofasta befolkningen som i generationer
          arbetat med sina småföretag som format ön till vad den är i dag.
          Det har varit och är ett krävande arbete att livnära sig på djurhållning
          och fiske. Vi måste vara mycket medvetna om att det inte är alldeles
          givet att den nya generationen fortsätter arbetet vid ett generationsskifte.
          Lönsamheten och slitet gör att många tänker sig för flera gånger
          om det är värt att fortsätta.
        </p>
        <p xml:id="i-StS7frNX61zc6MrarPjYiG">
          På Gräsö har man också fått erfara reservatsbildningar som ett
          hot mot att fortsätta sitt viktiga arbete. Många talar om att
          glädjen att arbeta med djur och natur försvinner när staten okänsligt
          kommer och, som man upplever det, tar marken från dem för att
          ombilda den till reservatsområde. Det gäller både på land och
          till havs.
        </p>
        <p xml:id="i-S47MTzDdPGDJHNzg472JwU">
          Många markägare kan vittna om att deras marker inventeras utan
          att de vetat om det. Än värre ur denna synpunkt är att Natura
          2000-områden inrättats utan markägarnas vetskap. Utan en öppen
          och bred dialog blir det svårt att nå förståelse för eventuellt
          skydd av markområden. Mot bakgrund av det som inträffar på Gräsö
          anser jag att det måste vara obligatoriskt med samråd mellan myndigheter
          och markägare vid allt planerande. Det må gälla inventering eller
          reservatsbildningar. Markägarnas synpunkter måste respekteras.
          Staten måste ta sitt ansvar och alltid ha med sig att det är de
          enskilda jordägarna som varit med och format dagens landskap.
          Det behövs en medveten politik som lyfter fram värdet och skapar
          förutsättningar för den fasta skärgårdsbefolkningen. I annat fall
          raseras såväl öppna landskap som viktig kunskap hur man sköter
          kulturbygder så att dessa finns kvar även för kommande generationer.
        </p>
        <p xml:id="i-Q6uG3dSaD73cZM5rCcUJ4g">
          Min fråga till miljöministern är:
        </p>
        <p xml:id="i-BkgMJyyikqytjbZqnmzVoi">
          Vad avser ministern att vidta för åtgärder så att skärgårdsbefolkningen
          på Gräsö kan fortsätta sitt värdefulla arbete med såväl djurhållning
          som fiske, så att landskapet behåller sin unika karaktär?
        </p>
      </div>
    </body>
  </text>
</TEI>
