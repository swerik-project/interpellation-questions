<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200203--0294">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200203--0294</head>
        <author who="i-2xzcr3nLPgka3s5j7pZ98N">Ingegerd Saarinen</author>
        <recipient who="i-L7Ay5GaFaMutWEX7utMv62">Ulrica Messing</recipient>
        <topic>biologisk mångfald i skogen</topic>
        <docDate when="2003-04-16">den 16 april</docDate>
        <status when="unknown" byWhom="Ulrica Messing" byWhomId="i-L7Ay5GaFaMutWEX7utMv62" status="answered">besvarad</status>
        <external_id source="rdwebb">GQ10294</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2002/03:294 av Ingegerd Saarinen (mp) till statsrådet
          Ulrica Messing om biologisk mångfald i skogen Förlust av de sista
          naturskogarna
        </IPQ_title>
      </div>
      <div type="IPQuestionBody">
        <p xml:id="i-TiHgc6UTkmhrjfcugA98DS">
          Förlust av de sista naturskogarna
        </p>
        <p xml:id="i-GRaPrSs4JrvW94VMEhD6Jd">
          Under det senaste seklet har stora arealer skog i olika delar
          av världen gått förlorade genom skövling och olämpliga skogsbruksmetoder.
          Att hugga ned en skog är i vissa fall att exploatera en icke-förnyelsebar
          resurs. En regnskog med all dess diversitet är inget man planterar
          och en gammelskog i Sverige tar det flera hundra år att återskapa.
        </p>
        <p xml:id="i-BLUq6rmNdJkdNg5E1qP2UB">
          Positivt är dock att man mer och mer börjat uppmärksamma skogens
          många värden. I Costa Rica är en dollarturist som vill fotografera
          regnskog betydligt värdefullare än trädstammarna på virkesmarknaden.
          Bland annat av detta skäl är en stor del av Costa Ricas skog skyddad
          mot avverkning, däremot inte mot all användning, man arbetar under
          devisen Use it or lose it. Även i Sverige har skogen ett stort
          värde för turism, rekreation och friluftsliv. Skogen är också
          viktig som hemvist åt djur, växter, svampar och lavar och vi har
          ett ansvar i att förvalta denna biologiska mångfald till kommande
          generationer.
        </p>
        <p xml:id="i-LS1Bu751CATfFuQYzedoBE">
          En splittrad skogspolitik
        </p>
        <p xml:id="i-2hSPDfJEoBLCSDGsDmX3ML">
          Den största skogsarealen är den som brukas, och så kommer det
          att förbli. Därför är det viktigt hur denna skog brukas. Målet
          är att bibehålla den biologiska mångfalden vilket inte endast
          kan ske genom statliga naturvårdsinköp och avsättning. Vi kan
          aldrig avsätta hälften av landets skog som reservat, och vill
          det inte heller. Många skogar kräver vissa ingrepp för att upprätthålla
          sina naturvärden. Det finns också skogsmetoder som fungerar på
          vissa marker utan artförluster.
        </p>
        <p xml:id="i-ADofJzAfWUKexAnVSHpBCL">
          Det är olyckligt att skogsbruk och naturskydd ofta ses som separata
          områden. En samlad skogspolitik behövs för bibehållandet av den
          biologiska mångfalden i skogen. Vi når inte våra miljömål genom
          endera vägen utan måste ha en helhetssyn och samverkan. I kombination
          med ett hållbart brukande behöver vi skog som avsätts och helt
          undantas ekonomiska avkastningskrav. Båda dessa behövs om vi ska
          kunna bibehålla en biologisk mångfald. Små skyddade refugier i
          ett "ökenlandskap" är i värsta fall inte värda någonting eftersom
          de inte är tillräckliga för att hysa livskraftiga populationer.
        </p>
        <p xml:id="i-VF4vuxrq1DkGg19CNyzBc9">
          I dag är ökad fragmentering ett minst lika stort problem som
          minskad yta av lämpliga habitat. Alltför isolerade populationer
          utan utbyte med andra är ofta dömda att gå under på sikt. Samtidigt
          kan små kärnor vara av avgörande betydelse för en arts fortlevnad.
          Vi behöver både stora sammanhängande ytor men även mindre områden
          i kombination med ett hänsynsfullt skogsbruk.
        </p>
        <p xml:id="i-TXoaHDz6Qp3L3Pn1dPZA7T">
          Fortfarande avverkas skyddsvärda skogar
        </p>
        <p xml:id="i-JKShJUNwZ497dH7RK2xwk5">
          Det saknas i dag en övergripande ekologisk landskapsplanering
          som går utanför ägogränser och ur ett ekologiskt perspektiv planerar
          för bevarandet av den biologiska mångfalden. Hänsyn måste tas
          till de specifika arterna, landskapskonfiguration, grad av fragmentering,
          nuvarande och potentiella naturvärden vid restaurering för att
          man ska kunna göra välavvägda bedömningar om vad som ska sparas
          samt vad som ska restaureras och vad som ska skötas. Detta måste
          ske över större arealer än de en ägare har. Skogsvårdsstyrelserna
          eller länsstyrelserna skulle kunna ha ett sådant ansvar.
        </p>
        <p xml:id="i-6b29L2jmbBkfReeL2Husjx">
          Kunskaperna är otillräckliga hos dem som avverkar. Skogsvårdsstyrelserna
          har otillräckliga medel för att besöka och inventera avverkningsanmälda
          skogar. De instrument skogsvårdsstyrelserna har att åstadkomma
          andra lösningar än avverkning utnyttjas därför inte. Skogsvårdsstyrelserna
          som tidigare har stått för upplysning, inventering och övervakning
          av det lokala skogsbruket har beskurits rejält sedan 1993. En
          följd av detta är att miljömålen i skogsbruket inte uppnås.
        </p>
        <p xml:id="i-EYdw5QUMWE4JVik6LB5uKq">
          Ekonomin i att avverka väger oftast tyngre än ekonomin i andra
          brukningssätt, i alla fall för skogsbolagen som har tradition
          i att hugga skog, inte i att bedriva turism eller bruka skogen
          på annat sätt. Minskad biologisk mångfald har i dag inget pris,
          åtminstone inte i ett kort perspektiv. Det finns ett stort samhällsvärde
          i skogar för rekreation, turism, forskning och bevarande av arter.
          Detta värde omsätts sällan i ersättning till den som "äger" samhällstillgången.
        </p>
        <p xml:id="i-8oKckZLj1TkG5Q7oDMiVu9">
          Staten har inte eller erbjuder inte småskogsägare ersättningsmark,
          eller tillräckligt fördelaktiga ekonomiska ersättningar som uppväger
          markägarens insats för den naturvårdshänsyn staten vill att denne
          ska ta. Här finns en himmelsvid skillnad i skogsbruket jämfört
          med jordbruket där det i dag ofta ger mer att producera naturvård
          än att producera mat.
        </p>
        <p xml:id="i-TYJNYfCB2XMr7PpJuLMX6P">
          Jag vill fråga statsrådet:
        </p>
        <p xml:id="i-EUZVtVoz6rUcZZpkAf2FWB">
          1. Avser statsrådet att verka för ett ökat samarbete kring skogsfrågorna
          där naturvård och skogsbruk båda ses som nödvändiga medel för
          bevarandet av den biologiska mångfalden i skogen?
        </p>
        <p xml:id="i-UgzwMu7T41B7n4B6r7vEiN">
          2. Avser statsrådet att ta initiativ till att skogsvårdsstyrelserna
          alternativt länsstyrelserna får ett uppdrag i att ansvara för
          den ekologiska landskapsplaneringen?
        </p>
        <p xml:id="i-XFMeZ5zu8N6JjH8EdzPBZr">
          3. Avser statsrådet att utöka resurserna till skogsvårdsstyrelserna
          så att dessa kan öka kännedomen om befintliga naturvärden och
          därmed aktivt verka för ett ståndsortsanpassat och naturvårdsriktigt
          skogsbruk samt avvärja avverkning av värdefulla områden?
        </p>
        <p xml:id="i-TkGYcRvibpzi72BAgSXDFs">
          4. Avser statsrådet att ställa krav på statliga skogsägare att
          i högre utsträckning arbeta med att erbjuda ersättningsmark för
          att kunna möjliggöra inlösen av naturvärdefull privatägd skog?
        </p>
        <p xml:id="i-WSzKcqzT55FS7gaJTNuxcb">
          5. Avser statsrådet att verka för bättre förutsättningar för
          mångbruk av våra skogar?
        </p>
      </div>
    </body>
  </text>
</TEI>
