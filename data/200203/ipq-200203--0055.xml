<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200203--0055">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200203--0055</head>
        <author who="i-A1WkfiAbmndDMThhAvrWEm">Hans Backman</author>
        <recipient who="i-ESKbhHz2VETwMj9meYcmxk">Lars Engqvist</recipient>
        <topic>LSS-lagstiftningen</topic>
        <docDate when="2002-11-22">den 22 november</docDate>
        <status when="2002-12-06" byWhom="Berit Andnor" byWhomId="i-LdbVtbdPx3MQxR6GEgCqax" status="answered">besvarad</status>
        <external_id source="rdwebb">GQ1055</external_id>
        <debate>
          <turn when="2002-12-06 12:05:52" duration="332">Berit Andnor (S)</turn>
          <turn when="2002-12-06 12:11:20" duration="203">Hans Backman (Fp)</turn>
          <turn when="2002-12-06 12:14:39" duration="228">Berit Andnor (S)</turn>
          <turn when="2002-12-06 12:18:24" duration="228">Hans Backman (Fp)</turn>
          <turn when="2002-12-06 12:22:07" duration="199">Berit Andnor (S)</turn>
          <turn when="2002-12-06 12:25:23" duration="148">Hans Backman (Fp)</turn>
          <turn when="2002-12-06 12:27:47" duration="141">Berit Andnor (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2002/03:55 av Hans Backman (fp) till socialminister
          Lars Engqvist om LSS-lagstiftningen
        </IPQ_title>
      </div>
      <div type="IPQuestionBody">
        <p xml:id="i-TkRkGQZpDnVWXNCdMg6e5h">
          Handikappreformen med rätten till personlig assistans till funktionshindrade
          innebar en frihetsrevolution för dem som fick hjälpen. Den gav
          tusentals personer med funktionshinder möjlighet att ta makten
          över sina egna liv och kunna leva självständigt. Den rättighetslag
          för funktionshindrade, som kallas LSS, som vi i Folkpartiet drev
          fram under Bengt Westerbergs ledning 1993, innebar stöd och service
          till vissa funktionshindrade, grundstenen i det som kom att kallas
          handikappreformen. Trots att mandatperioden då präglades av statsfinansiella
          problem, gjorde Folkpartiets enträgna arbete det möjligt att prioritera
          en rättvisereform för funktionshindrade.
        </p>
        <p xml:id="i-Uh8jBDEV5AjFP3RA69YVKM">
          Men redan 1996 började försämringen av handikappreformen då rätten
          till personlig assistans skars ned. De farhågor som Folkpartiet
          då framförde inför riksdagsbeslutet har tyvärr visat sig välgrundade.
          I mitt hemlän Gävleborg har vi i dag 85 ej verkställda beslut
          om personlig assistans.
        </p>
        <p xml:id="i-ANGcngAwdUaScoNPYvhT4i">
          Vad som hänt är att kostnadsansvaret för de 20 första assistanstimmarna
          i och med vårbudgeten 1997 vältrades tillbaka på kommunerna. För
          de människor som berörs har detta delvis inneburit en återgång
          till situationen före handikappreformen, då de var beroende av
          den enskilda kommunens välvilja och där insatserna skilde sig
          åt mellan kommunerna. Förändringen har också medfört att assistansreformens
          karaktär av rättighetslagstiftning är utsatt för ett ständigt
          ifrågasättande inom kommunal förvaltning. Dessutom har assistansverksamheten
          i en del fall blivit onormalt betungande för vissa kommuner, medan
          andra kommuner haft låga kostnader. Folkpartiet föreslår därför
          i årets budgetmotion att riksdagen ska återföra ansvaret för dessa
          första 20 assistanstimmar från kommunerna till försäkringskassan
          och därmed statsbudgeten.
        </p>
        <p xml:id="i-Fs33MKfHg2AeewZdJoPcSh">
          Många funktionshindrade har också fått sin rätt till personlig
          assistans omprövad. Även möjligheten att kombinera personlig assistans
          med andra insatser enligt LSS i skola och förskola har inskränkts.
          För att barn med funktionshinder ska vara garanterade personlig
          assistans krävs det att de har fler än ett funktionshinder och
          har ett omvårdnadsbehov som överstiger tolv timmar per dag. Folkpartiet
          anser att rätten till personlig assistans i förskola och skola
          ska återställas.
        </p>
        <p xml:id="i-XmBPM24umuZ7n4fAwQYtAT">
          Folkpartiet vill dessutom att den personliga assistenten borde
          användas mer i arbetslivet och i studieverksamheten. Vi vill att
          assistentens insatser i skolarbetet eller på dagis ska utvecklas
          så att den enskilde känner trygghet i att allt kring hans eller
          hennes person fungerar så bra att alla övriga krafter kan användas
          till att satsa på skolarbetet eller i den pedagogiska leken.
        </p>
        <p xml:id="i-HUv2ugUytNBALZPPCzqsHg">
          För ovannämnda åtgärder har folkpartiet anslagit 300 miljoner
          kronor mer än vad regeringen gör i sin budgetproposition.
        </p>
        <p xml:id="i-Kb31K5Qw4fQb4EzU8qNPu6">
          Mot bakgrund av ovanstående vill jag fråga om socialministern
          avser att ta initiativ till att ansvaret för de första 20 assistanstimmarna
          återförs från kommunerna till försäkringskassan och därmed till
          statsbudgeten.
        </p>
      </div>
    </body>
  </text>
</TEI>
