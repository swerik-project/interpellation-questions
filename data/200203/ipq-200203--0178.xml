<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200203--0178">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200203--0178</head>
        <author who="i-ASHgRusN9GoHAH8eioxicP">Marie Wahlgren</author>
        <recipient who="i-PzNviXpYSimQsvSkF9CmDz">Thomas Östros</recipient>
        <topic>kvaliteten på svensk forskning</topic>
        <docDate when="2003-02-11">den 11 februari</docDate>
        <status when="unknown" byWhom="Thomas Östros" byWhomId="i-PzNviXpYSimQsvSkF9CmDz" status="answered">besvarad</status>
        <external_id source="rdwebb">GQ10178</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2002/03:178 av Marie Wahlgren (fp) till utbildningsminister
          Thomas Östros om kvaliteten på svensk forskning
        </IPQ_title>
      </div>
      <div type="IPQuestionBody">
        <p xml:id="i-PKWHhtYWrpgUotT3ScFkfN">
          Nu kommer rapporter som visar att svensk forskning tappar mark.
        </p>
        <p xml:id="i-5xdcvWYFJLTJULjc2sL8b5">
          Olle Persson , professor i biblioteks- och informationsvetenskap
          vid Umeå universitet, har gått igenom statistik från det amerikanska
          institutet ISA, som täcker omkring 8 000 vetenskapliga tidskrifter.
          Resultatet visar att svenska forskningsrapporter uppmärksammas
          mycket mindre i vetenskapliga tidskrifter i dag än för tio år
          sedan. Svenska forskare citeras inte lika ofta som tidigare.
        </p>
        <p xml:id="i-DX7YUysdGYskQqRc2Ydcjb">
          "Tendensen är tydlig, och den gäller de flesta ämnesområden.
          Jag tycker att vi ska ta det som en varningssignal, ett tecken
          på att svensk forskning håller på att tappa mark", säger Persson
          till Upsala Nya Tidning.
        </p>
        <p xml:id="i-DuAviXNjnNEzfAk4N5HJJj">
          Resultaten bör ses som en mycket tydlig varning på att svensk
          forskning kan ha tappat i kvalitet. Det är just citeringarna,
          snarare än mängden publicerade artiklar, som visar om forskningspolitiken
          har varit framgångsrik eller inte. Det lägre antalet citeringar
          visar att de senaste årens forskningspolitik har lett till den
          utarmning av svensk forskning som många forskare har varnat för.
        </p>
        <p xml:id="i-VQs5r9RknHvS2fkfWQTcz3">
          Villkoren kring svensk universitetsforskning har ändrats markant
          under de senaste åren. Beroendet av externa medel blir allt större,
          doktorandreformen har påverkat vilken typ av forskning yngre forskare
          kan göra och belastningen på seniorforskare både vad gäller grund-
          och forskarutbildning har ökat.
        </p>
        <p xml:id="i-6vCKCmdN3vuFGfi6yip83q">
          Det är troligt att fokuseringen på kvantitet @ framför allt vad
          avser antalet disputationer @ i svensk forskningspolitik i längden
          kan gå ut över kvaliteten. De ökade kraven på att doktorandtiden
          ska vara kortare än tidigare gör att man måste strömlinjeforma
          doktorandutbildningen i allt högre grad. Detta hade varit ett
          mindre problem ur forskningssynpunkt om Sverige, liksom de anglosaxiska
          länderna, haft en stark post doc-tradition. Då hade tiden som
          post doc kunnat vara de år som en svensk forskare bedriver mer
          nydanande forskningsprojekt. Sanningen är dock att även om en
          del svenskar gör post doc-projekt, framför allt i utlandet, så
          är den inhemska situationen sådan att antalet yngre seniorer snarare
          minskar än ökar.
        </p>
        <p xml:id="i-UoBzMA62ndf9mz6vNxq9up">
          Det finns också en uppenbar risk att den starka styrning av forskningen
          som det stora inslaget av externa medel ger, i längden kan utarma
          innovationsgraden i svensk forskning. Det är ofta betydligt svårare
          att få pengar till det udda än till det som uppenbart har politikens
          och industrins välsignelse. Personer som hela sitt yrkesliv har
          finansierat sin verksamhet via anslag blir till sist väldigt duktiga
          på att anpassa sig till vad bidragsgivarna önskar. Det är tyvärr
          inte detsamma som att man gör det som bidragsgivarna egentligen,
          på lång sikt, behöver, nämligen högkvalitativ forskning med ett
          stort risktagande. Ett ständigt beroende av treårsanslag tillåter
          nämligen inte alltför stora misslyckanden, eftersom det riskerar
          den fortsatta finansieringen.
        </p>
        <p xml:id="i-WByHQh4RqY44SNSM5gypQi">
          Jag vill därför fråga utbildnings- och forskningsministern vilka
          åtgärder han ämnar vidta för att förhindra att kvaliteten på svensk
          forskning ytterligare försämras?
        </p>
        <p xml:id="i-BHT7GNpbEhvAh95PVCCcPM">
          Kommer ministern att utvärdera i vilken grad doktorandreformen
          kan ha påverkat kvaliteten på svensk forskning?
        </p>
      </div>
    </body>
  </text>
</TEI>
