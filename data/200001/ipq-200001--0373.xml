<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0373">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200001--0373</head>
        <author who="i-UPW2cbGnTUbMZaKTrot5Bh">Johansson, Morgan (s) </author>
        <recipient who="i-S7LcGmD5NuSMrFDW8LBeJ1">utrikesminister Anna Lindh </recipient>
        <topic>säkerheten för befolkningen i norra Irak</topic>
        <docDate when="2001-04-06">den 6 april</docDate>
        <status when="unknown" byWhom="utrikesminister Anna Lindh " byWhomId="i-S7LcGmD5NuSMrFDW8LBeJ1" status="answered">besvarad</status>
        <external_id source="rdwebb">GO10373</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2000/01:373 av Morgan Johansson (s) till utrikesminister
          Anna Lindh om säkerheten för befolkningen i norra Irak
        </IPQ_title>
      </div>
      <div type="IPQuestionBody">
        <p xml:id="i-SQ1PDone9NuUsAcrHv8FDE">
          I samband med Gulfkriget 1991 gjorde kurderna i norra Irak, på
          västmakternas uppmaning, uppror mot Saddam Hussein. Irak slog
          tillbaka mycket brutalt, och upproret ledde till svåra förluster
          för kurderna och en massflyktssituation. För att hindra irakiskt
          flyg från att angripa kurderna, proklamerade USA, Storbritannien
          och Frankrike i juni 1991 en flygförbudszon för irakiskt flyg
          norr om den 36:e breddgraden.
        </p>
        <p xml:id="i-2j3uMf8wuUZgNtG3jYBev4">
          Sedan dess existerar i norra Irak ett kurdiskt självstyre, formellt
          sett fortfarande inom Iraks gränser. Här bor ca fyra miljoner
          människor, huvudsakligen kurder, men också många assyrier och
          turkmener. Självstyret har inneburit att man för första gången
          på mycket länge kan styra över sina egna angelägenheter i regionen.
          Det finns ett valt parlament, och också andra demokratiska institutioner
          har byggts upp. Respekten för de mänskliga rättigheterna har ökat
          betydligt i förhållande till vad som var fallet under Saddam Hussein.
        </p>
        <p xml:id="i-Xc3MQ1hqVuzQ2BMWFb5VQm">
          Men situationen är osäker. Ingen tvivlar på att Saddam Hussein
          skulle försöka ta tillbaka områdena om inte flygförbudszonen fanns
          där. Och kurderna har svåra erfarenheter av de metoder han kan
          använda. Giftgasattacken mot Halabja 1988 har etsat sig fast i
          alla kurders medvetande.
        </p>
        <p xml:id="i-M2d5MDjj48y4yWwCaHRNXz">
          När man i FN den senaste tiden har diskuterat möjligheterna att
          häva sanktionerna mot Irak har också frågan om flygförbudszonerna
          kommit upp. Det har gjort att många människor i området nu överväger
          att fly, i första hand västerut mot Europa. De vågar inte lita
          på att FN kan upprätthålla säkerheten för kurderna i norra Irak.
        </p>
        <p xml:id="i-PehSt2JihNGZywSoY88vFN">
          Det är därför oerhört viktigt att det internationella samfundet
          klart och tydligt deklarerar att man handfast och konkret avser
          att garantera säkerheten för kurderna. En sådan säkerhetsgaranti
          måste vara konkret, och innehålla t.ex. fortsatt flygförbud med
          FN-stöd, ytterligare FN-insatser, eller bådadera. En FN-närvaro
          i området, i samband med ett eventuellt hävande av sanktionerna,
          och flygförbudet måste vara så starka, att FN kan skydda kurderna
          från irakiska angrepp, om det skulle behövas.
        </p>
        <p xml:id="i-A2THUPwmuqVwr1LKKyjYbD">
          Det är också viktigt att omvärlden ger sitt stöd till det kurdiska
          självstyret som sådant. Efter stora inre konflikter är de två
          parterna KDP och PUK nu på väg att enas inom ramen för den s.k.
          Washingtonprocessen. Om denna process blir lyckosam så kan irakiska
          Kurdistan komma att framstå som ett demokratiskt föredöme i en
          region där det annars är tunnsått med demokratier. Att notera
          är att kurderna i norra Irak inte eftersträvar att bryta sig loss
          från Irak. Kurdiska parlamentet har enhälligt uttalat sig för
          en federal lösning, inom Iraks gränser.
        </p>
        <p xml:id="i-UBSZEVzLWFNdn7ZDBHMB6v">
          Sverige har en nyckelroll. I vårt land bor många kurder från
          norra Irak, som ser med stor oro på vad som kan hända. Sverige
          har ett gott rykte i världen som försvarare av mänskliga rättigheter
          och som motståndare mot alla former av förtryck. Under det halvår
          som Sverige är ordförande i EU har Sveriges initiativ i utrikespolitiska
          frågor naturligtvis extra stor tyngd.
        </p>
        <p xml:id="i-Y2yYmjshXaQLBfbFExWsh6">
          Sveriges riksdag har nyligen uttalat att den kurdiska befolkningens
          säkerhet i norra Irak bör garanteras genom FN-närvaro, och riksdagen
          har också sagt att man bör ta hänsyn till den demokratiska institutionalisering
          som skett i norra Irak i skydd av flygförbudszonerna, om flygförbudet
          skulle hävas.
        </p>
        <p xml:id="i-Ay5fZQgrU6XxdWjnbPNc7R">
          Som nämnts ökar oron i området för varje vecka som går, och det
          är därför viktigt att FN eller EU visar hur man hade tänkt lösa
          situationen. Ytterligare en massflyktssituation närmar sig annars.
        </p>
        <p xml:id="i-Xs8iGJXAc7NyKd2EXLpyRF">
          Mot denna bakgrund vill jag fråga utrikesminister Anna Lindh:
        </p>
        <p xml:id="i-Tpi8ttTBzao2AXxvkioRne">
          På vilket sätt tänker Sverige ta initiativ i EU och FN för att
          kurdernas säkerhet i norra Irak garanteras?
        </p>
        <p xml:id="i-48bcMYLaC6Yz6k4eVqeGiA">
          På vilket sätt tänker Sverige ta initiativ för att det kurdiska
          självstyret i norra Irak ska respekteras också fortsättningsvis?
        </p>
      </div>
    </body>
  </text>
</TEI>
