<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0327">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200001--0327</head>
        <author who="i-JFL6JXCEtMcVkwJqetmAZs">Kvist, Kenneth (v) </author>
        <recipient who="i-sS6VZTVNkCN6AHvZNaaYb">statsrådet Britta Lejon </recipient>
        <topic>kommunala förtroendeuppdrag</topic>
        <docDate when="2001-03-16">den 16 mars</docDate>
        <status when="2001-04-03" byWhom="statsrådet Britta Lejon " byWhomId="i-sS6VZTVNkCN6AHvZNaaYb" status="answered">besvarad</status>
        <external_id source="rdwebb">GO10327</external_id>
        <debate>
          <turn when="2001-04-03 16:17:26" duration="131">BRITTA LEJON (Statsråd)</turn>
          <turn when="2001-04-03 16:19:33" duration="145">KENNETH KVIST (V)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2000/01:327 av Kenneth Kvist (v) till statsrådet
          Britta Lejon om kommunala förtroendeuppdrag
        </IPQ_title>
      </div>
      <div type="IPQuestionBody">
        <p xml:id="i-UpDLLD4PHaghp4zx1E35V5">
          Enligt kommunallagen har alla rätt till ersättning för förlorad
          arbetsinkomst i samband med kommunala förtroendeuppdrag. Så är
          emellertid inte fallet. Svenska Kommunförbundet har valt att tolka
          lagen och förarbetena så att den som är arbetslös blir utan ersättning
          för förlorad inkomst (dvs. sin inkomstbortfallsrelaterade a-kasseersättning).
        </p>
        <p xml:id="i-FYc8CeJJokqN8qG9ZmNPVB">
          Detta är en klar diskriminering riktad mot dem med lägst inkomst.
          Alla ska ha möjlighet att på lika villkor kunna delta i demokratin.
          Kommunerna ska inte kunna välja att göra besparingar på dem som
          lever på marginalen.
        </p>
        <p xml:id="i-MiWHwYXRARUNtZRGkipb4v">
          Detta har inträffat: En person med kommunala uppdrag som är arbetslös
          och uppbär inkomstrelaterad ersättning från a-kassa rapporterar
          till a-kassan de tider som hon inte kan stå till arbetsmarknadens
          förfogande på grund av kommunalt uppdrag. Avdrag görs från a-kassan
          och den arbetslösa får intyg från a-kassan om förlorad a-kasseersättning.
          Till de förtroendevalda i kommunen utgår dels arvode, dels ersättning
          för förlorad arbetsinkomst. Kommunen vägrar att betala ersättning
          för förlorad arbetsinkomst och hänvisar till att den förtroendevalda
          uppbär arvode och att detta väl täcker utgifterna för förlorad
          a-kasseersättning.
        </p>
        <p xml:id="i-bzXM8C1EftPxERJbdbjmw">
          Såvitt jag har förstått innebär den nya kommunallagen att man
          gör en klar bodelning mellan ersättning för förlorad arbetsinkomst
          och arvoden som uppbärs för uppdraget. Detta innebär dels att
          förtroendevalda har rätt till skälig ersättning för den arbetsinkomst
          samt de pensions- och semesterförmåner som de förlorar när de
          fullgör sina uppdrag dels att fullmäktige får besluta att förtroendevalda
          i skälig omfattning ska få arvode för det arbete som är förenat
          med uppdraget. Det framgår också tydligt av proposition 1990/91:117
          s. 69 att arvode och ersättning för förlorad arbetsinkomst inte
          får sammanblandas. "När de förtroendevalda nu får en rätt till
          ersättning för förlorad arbetsinkomst, bör arvodena därför renodlas
          till att avse bara en ersättning för det arbete som är förenat
          med uppdragen. Detta bör framgå av en lagbestämmelse. En sådan
          bestämmelse och kravet på skälighet medför sammantaget att kommunerna
          och landstingen måste skilja på båda slagen av ersättning. Det
          blir således inte längre möjligt att lägga in en ersättning för
          inkomstförluster i arvodena".
        </p>
        <p xml:id="i-S5ypgA4zYDDmeUTqbk6f3E">
          Fallet som beskrivs ovan är inte ett enstaka utan exempel finns
          från flera kommuner. Svenska Kommunförbundets Kommunalrättssektion
          har gjort en snäv tolkning av lagens betydelse utifrån en skrivning
          som finns i propositionen (s. 67): "Rätten till ersättning bör
          omfatta förlorad 'arbetsinkomst'. Därmed avses kontant lön eller
          motsvarande inkomst av rörelse eller av jordbruksfastighet. Rätten
          bör också omfatta förlust av pensions- och semesterförmåner. En
          förutsättning för att ersättning skall kunna betalas är att den
          förtroendevalda kan påvisa att han verkligen har förlorat arbetsinkomst
          på grund av uppdraget". Kommunförbundet har tagit fasta på begreppet
          "kontant lön" och menar att den inkomstrelaterade ersättningen
          från a-kassa inte är kontant lön.
        </p>
        <p xml:id="i-N9acEW26aHkpib5Ti1YmJQ">
          Förtroendemannautredningen vars förslag låg till grund för propositionen
          och vars förslag regeringens förslag i stort följde, men där lagtexten
          utformades annorlunda, menar med förlorad arbetsinkomst, inkomst
          av jordbruksfastighet, inkomst av rörelse och inkomst av tjänst
          enligt de definitioner som finns i kommunalskattelagen.
        </p>
        <p xml:id="i-C55NAMWpKQJ2P6zFDNWsYH">
          I skattehänseende räknas ersättning från arbetslöshetskassa som
          inkomst av tjänst. A-kassebestämmelserna reglerar dagersättningen
          och tar då hänsyn till om biinkomster (andra än de som utgör ersättning
          för förlorad arbetsinkomst) finns. Principen om lika arvode för
          lika uppdrag ska gälla enligt kommunallagen. För en logiskt tänkande
          person är det självklart att när någon kan påvisa att han eller
          hon går miste om inkomst av tjänst så ska kommunen betala ut ersättning
          för denna. Det är fråga om diskriminering av arbetslösa att en
          kommun anser att arbetslösa ska få nöja sig med arvodet eftersom
          deras inkomstförlust är så liten.
        </p>
        <p xml:id="i-2RG7TACxAvSXXf2caUnDVj">
          Ersättningen från arbetslöshetsförsäkringen är en inkomstrelaterad
          ersättning och inte ett bidrag. A-kassa är i skattehänseende lika
          med inkomst av tjänst (dvs. kontant lön) som den arbetslöse uppbär
          under den tid han eller hon står till arbetsmarknadens förfogande
          och söker nytt arbete.
        </p>
        <p xml:id="i-JGS2h94BwM8TSso6iMVr1G">
          Men eftersom det uppstått tvist om vad lagstiftaren avsett så
          är det viktigt att regeringen klargör för kommunerna att arbetslösa
          har rätt till ersättning för förlorad arbetsinkomst.
        </p>
        <p xml:id="i-JNc6sFi5V4aBfmGKcoP6r6">
          Jag vill därför fråga demokratiministern:
        </p>
        <p xml:id="i-BGZQXnwYPniugPtk4ZhWfx">
          Avser ministern vidta några åtgärder för att arbetslösa som innehar
          kommunala uppdrag inte ska diskrimineras vad avser ersättning
          för förlorad arbetsinkomst?
        </p>
      </div>
    </body>
  </text>
</TEI>
