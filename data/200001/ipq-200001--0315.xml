<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0315">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200001--0315</head>
        <author who="i-KFLLBh5CxVpZkUZaHy3pAz">Gennser, Margit (m) </author>
        <recipient who="i-STyFs6Gu3boin31eFp1bNM">justitieminister Thomas Bodström </recipient>
        <topic> yttrandefriheten i EU</topic>
        <docDate when="2001-03-12">den 12 mars</docDate>
        <status when="unknown" byWhom="statsrådet Britta Lejon " byWhomId="i-sS6VZTVNkCN6AHvZNaaYb" status="answered">besvarad</status>
        <external_id source="rdwebb">GO10315</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2000/01:315 av Margit Gennser (m) till justitieminister
          Thomas Bodström om yttrandefriheten i EU
        </IPQ_title>
      </div>
      <div type="IPQuestionBody">
        <p xml:id="i-MRMopRevbnoY1pFVe6aedj">
          Offentlighetsprincipen var en för Sverige stor fråga vid anslutningsförhandlingarna
          till EU. Frågan har ännu inte fått en tillfredsställande lösning.
          Inget tyder i dag på att motståndet mot medborgarnas insyn inom
          EU håller på att mjukna. EU-kommissionen anser att de sekretessregler
          som nu gäller är väl avvägda och att sekretessen inte kan mjukas
          upp. Denna ståndpunkt motiveras med hänvisning till kommissionens
          arbetsro och behov av tid att utforma sin politik med eftertanke,
          innan förslagen förs ut till allmänheten. Tidningen Aftonbladet
          konstaterar (den 6 mars 2001) att "EU:s ledande tjänstemän inte
          begriper att demokrati förutsätter att medborgarna får relevant
          information, innan besluten fattas. De gör i stället en dygd av
          elitmakt och toppstyrning".
        </p>
        <p xml:id="i-LA9GExTuRStNrdGvbEpzzY">
          Värnandet om EU-administrationens slutenhet har lett till att
          tjänstemän som arbetar inom EU:s institutioner beläggs med munkavle.
          Än värre är att kritik av EU, dess ledande tjänstemän och politiker
          enligt ett aktuellt domslut i EU-domstolen icke är tillåtet. Domslutet
          gäller målet mellan Europakommissionen och Bernard Connolly. Eftersom
          domslutet är uppseendeväckande och dessutom kan få effekter även
          för svenska medborgare återges fallet här i sina huvuddrag.
        </p>
        <p xml:id="i-6B2yX1wFJsSfzdMisST3bJ">
          Europakommissionen mot Bernard Connolly
        </p>
        <p xml:id="i-2mKPQgPQNnjM4kDnd5bZ5R">
          Den engelska ekonomen Bernard Connolly avskedades 1995 som EU-tjänsteman
          för att han skrivit en kritisk bok om den europeiska integrationen
          The Rotten Heart of Europe. Connolly hävdar att allt han sagt
          och skrivit skedde i enlighet med hans anställningskontrakt, eftersom
          han inte avslöjade någon hemlig information i samband med hans
          arbete vid kommissionen. Boken skrevs helt och hållet på hans
          fritid. Dessa fakta har inte ifrågasatts.
        </p>
        <p xml:id="i-WUUzwk9SQ4evc36KFaU5mE">
          Målet har nu behandlats i alla instanser och EG-domstolen kom
          med det slutliga utslaget 2001 03 06. EU:s högsta rättsliga instans
          konstaterade i domslutet att kommissionen hade rätt att avskeda
          Connolly för hans kritik mot kommissionen i syfte att "skydda
          andras rätt" och att straffa "individer som skadar institutionens
          anseende och rykte". Fallet gäller således inte enbart personer
          som arbetar inom EU-byråkratin utan även andra EU-medborgare.
        </p>
        <p xml:id="i-W6vqAhN4a9VMtMGK4Gw8T">
          Domstolen kallar Connollys bok "aggressiv, kränkande och förolämpande".
          Särskilt stötande anses författarens uppfattning vara, att den
          ekonomiska och monetära unionen utgör ett hot mot demokrati, frihet
          och en definitiv fred. I domen framhålls därför att det finns
          situationer, i vilken det är legalt att begränsa yttrandefriheten.
          Som exempel anför domstolen att publicering av förhållanden som
          är till förfång för den europeiska gemenskapen kan förbjudas i
          enlighet med artikel 10(2) i Europakonventionen om de mänskliga
          rättigheterna. Denna artikel säger att yttrandefrihet kan begränsas
          för att skydda andra människors rykte och rättigheter. I utlåtandet
          i en tidigare instans hänvisades till rättsfallet Wingrove mot
          Storbritannien vid Europarådsdomstolen i Strasbourg, där det i
          domskälen anfördes att det finns uttrycksformer som kan vara så
          kränkande för andra att dessa kan begränsas. Det fall som avsågs
          gällde en video av kvalificerad pornografisk art innehållande
          centrala religiösa symboler.
        </p>
        <p xml:id="i-6ryhtJQRHfrLE7YBG97apX">
          I domskälen gällande målet Wingrove mot Storbritannien angavs
          särskilt att domskälen inte kan användas av regeringar och andra
          offentliga institutioner för att inskränka yttrandefriheten och
          liknande i politiska sammanhang, dvs. yttrandefriheten får inte
          inskränkas för att skydda regeringars eller andra politiska organs
          anseende. Detta innebär att Europadomstolen har utsträckt skyddet
          i Europakonventionen för mänskliga rättigheter från att gälla
          enskilda individer till att skydda Europaunionens institutioner.
        </p>
        <p xml:id="i-4WaiS2ufu1AzAuBNDwVEZk">
          Generaladvokaten Colomer framhåller i sitt utlåtande i november
          2000 att brittisk yttrandefrihet inte har någon grund eller relevans
          i europeisk lag och antydde att Europadomstolen inte har anledning
          att ta hänsyn till brittiska legala traditioner. Den slutsats
          som kan dras är att motsvarande gäller svenska legala regler,
          t.ex. offentlighetsprincipen.
        </p>
        <p xml:id="i-QWXBnf58Aq19eBfjz7dejg">
          Fallet Connolly visar att den syn vi har i Sverige på myndigheters
          offentlighet och på yttrandefriheten kommer i konflikt med de
          utgångspunkter som höga jurister inom Europadomstolen tillämpar.
          Det är dessa jurister som bl.a. ska avgöra vad som avses med rättsliga
          begrepp som "allmänt intresse", "nödvändigt", "skäligt" etc. Detta
          innebär att när våra rättigheter kommer i konflikt med EU:s politiska
          ambitioner och andra länders rättstraditioner, kan vi utgå ifrån
          att våra rättigheter får ett svagt skydd.
        </p>
        <p xml:id="i-WRfEQYzJzE1toYotspraZo">
          Rättighetsstadgan som antogs i Nice, dock enligt beslutet utan
          juridisk status, försvagar ytterligare skyddet för yttrandefriheten
          i vissa fall. I artikel 52 i rättighetsstadgan anges att det finns
          en rätt att begränsa yttrandefrihet "om det är nödvändigt" och
          "om detta krävs för att skydda allmänna intressen inom unionen".
        </p>
        <p xml:id="i-6ArAfX5Sw6C6wvZU9cPezK">
          Vare sig rättighetsstadgan är juridiskt bindande eller inte har
          den redan tillämpats i ett domslut den 9 februari 2001. I ett
          mål om brittiska arbetstidsbestämmelser använde sig Europadomstolen
          av rättighetsstadgan i sina motiveringar.
        </p>
        <p xml:id="i-1A3CEhxSkrvDdacgFaj9K">
          Både EU:s inställning till den svenska offentlighetsprincipen
          och de rättsfall som berörts ovan visar att grundläggande demokratiska
          värden inte skyddas av EU och Europadomstolen.
        </p>
        <p xml:id="i-L9TtPn5pBh7tHgK2km8fdT">
          Europadomstolens fällande dom för vad som EU-eliten uppfattat
          som skadlig kritik mot EU och dess institutioner innebär att ur
          svenskt perspektiv normal rätt till yttrandefrihet inte gäller
          om kritiken riktas mot EU:s institutioner och makthavare. Detta
          strider mot svensk uppfattning om grundläggande fri- och rättigheter.
          Detta rättsliga hot fördjupas, om EU går vidare och skapar en
          gemensam straffrätt och en europeisk åklagarmyndighet.
        </p>
        <p xml:id="i-RBLJJrrPwUQaGPYVy8yqNx">
          Vilka åtgärder avser justitieministern vidta för att skydda svenska
          medborgares yttrandefrihet och deras rätt att kritisera EU, dess
          politik och dess institutioner?
        </p>
      </div>
    </body>
  </text>
</TEI>
