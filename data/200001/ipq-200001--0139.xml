<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0139">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200001--0139</head>
        <author who="i-XXHxxQRuSjGXVxaVhcXaFk">Sandström, Åke (c) </author>
        <recipient who="i-HP26Ex6XfZD2gozC8P6pdm">näringsminister Björn Rosengren </recipient>
        <topic>fossilbränsleanvändningen</topic>
        <docDate when="2000-11-22">den 22 november</docDate>
        <status when="unknown" byWhom="näringsminister Björn Rosengren " byWhomId="i-HP26Ex6XfZD2gozC8P6pdm" status="answered">besvarad</status>
        <external_id source="rdwebb">GO10139</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2000/01:139 av Åke Sandström (c) till näringsminister
          Björn Rosengren om fossilbränsleanvändningen
        </IPQ_title>
      </div>
      <div type="IPQuestionBody">
        <p xml:id="i-KPNMUU3aXiQ4TSFtxAwhGL">
          Mänsklighetens påverkan på den naturliga växthuseffekten kan
          få ödesdigra konsekvenser för både nu levande generationer och
          för kommande generationer. Främst drabbas utvecklingsländerna
          som många gånger redan har en hårt ansträngd ekologi. Flera länder
          riskerar bokstavligen att försvinna när havsnivån höjs och lägger
          landmassor under sig. Torra områden riskerar att bli ännu torrare
          när medeltemperaturerna stiger. Vindar och havsströmmar kan komma
          att förändras med de konsekvenser det medför på klimatet. Klimatförändringar
          kan också betyda att växt- och djurliv blir utsatt för bestående
          skador.
        </p>
        <p xml:id="i-KRrZH6eyTKFEs7FmUmUFeg">
          Att minska utsläppen av växthusgaser är mot bakgrund av det ovan
          beskrivna en oerhört viktig fråga. Den naturliga växthuseffekten
          påverkas genom utsläpp genererade av oss människor. Det betyder
          också att vi människor måste ta vårt ansvar för att minska utsläppen.
          Transportsystemet står för en stor del av utsläppen av växthusgaser.
          Att skapa ett grönare transportsystem måste därför vara en prioriterad
          uppgift.
        </p>
        <p xml:id="i-7WWCU44nJEy9c3XdWKpXDB">
          I stort sett hundra procent av fordonen på de svenska vägarna
          använder bensin eller diesel som drivmedel. Med förbättrade motorer
          och bättre reningsutrustning liksom en bättre kvalitet på bensin
          och diesel har dessa fossila drivmedels miljöpåverkan kunnat minskas.
          Under Centerpartiets ledning av Miljödepartementet i början av
          90-talet togs ett mycket viktigt steg då den blyade bensinen i
          praktiken kunde utmönstras från marknaden främst genom differentierad
          prissättning. Detta räcker dock inte. Ytterligare steg måste tas
          och det är därför Centerpartiet fortsätter att driva på för att
          forcera arbetet med att ta fram alternativa och miljöriktiga bränslen
          som alternativ till bensin och diesel.
        </p>
        <p xml:id="i-Qv9T2qSeApEtTvxqYzbReB">
          Sverige brukar berömma sig som ett land som ligger långt framme
          på miljöområdet. Detta gäller dock inte på alla områden. Sverige
          ligger t.ex. långt efter Kalifornien där det nu föreskrivs att
          senast 2003 ska 10 % av de nytillverkade bilarna vara nollemissionsbilar.
          I Sverige har vi kommit så långt att ett avtal undertecknades
          i april 2000 mellan svenska staten och fordonstillverkarna om
          ett samverkansprogram för utveckling av miljöanpassade fordon.
          Satsningen är budgeterad till 1 800 miljoner kronor varav 500
          miljoner anslås från statskassan. Det är dags att gå vidare då
          detta inte räcker.
        </p>
        <p xml:id="i-Nedd9xq9Ud1HtRwmaTjNCc">
          Sverige har bl.a. i Riodeklarationen förbundit sig att verka
          för en långsiktigt hållbar utveckling. Dessutom måste Sverige
          på kort sikt klara åtagandena i Kyotoprotokollet men viktigast
          på lång sikt reducera utsläppen av växthusgaser på ett markant
          sätt. Det är dags för Sverige och Europa att likt Kalifornien
          ta några ytterligare viktiga steg på vägen mot miljöriktiga biobaserade
          drivmedel. Centerpartiet har föreslagit att ett tioårsprogram
          för en systematisk introduktion av alternativa miljöriktiga bränslen
          på den svenska marknaden ska startas. Detsamma bör även kunna
          genomföras på EU-nivå. Målsättningen bör vara att på tio år halvera
          användningen av fossila bränslen som olja, bensin och diesel genom
          kraftfulla satsningar på etanol, vätgas, el, bränsleceller och
          andra miljöriktiga innovationer.
        </p>
        <p xml:id="i-D73kp3hkFvJCePDTf1QM68">
          Mot bakgrund av ovanstående vill jag fråga näringsministern:
        </p>
        <p xml:id="i-QGMZR1iiYxnTsUFstQph8r">
          1. Vad avser näringsministern göra för att minska användningen
          av fossila bränslen i transportsektorn?
        </p>
        <p xml:id="i-Xok4dD9eWvFttrZMS7UW9r">
          2. Vilka steg avser näringsministern ta för att starta ett tioårsprogram
          för en systematisk introduktion av miljöriktiga bränslen på den
          svenska och europeiska marknaden?
        </p>
      </div>
    </body>
  </text>
</TEI>
