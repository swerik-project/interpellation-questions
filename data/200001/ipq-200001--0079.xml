<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0079">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200001--0079</head>
        <author who="i-PyYxwdbw2KYpXyCWKWHmmT">Pehrson, Johan (fp) </author>
        <recipient who="i-STyFs6Gu3boin31eFp1bNM">justitieminister Thomas Bodström </recipient>
        <topic>människosmuggling</topic>
        <docDate when="2000-10-31">den 31 oktober</docDate>
        <status when="unknown" byWhom="statsrådet Maj-Inger Klingvall " byWhomId="i-NxhWABYZtDAg5RbsxD7VBv" status="answered">besvarad</status>
        <external_id source="rdwebb">GO1079</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2000/01:79 av Johan Pehrson (fp) till justitieminister
          Thomas Bodström om människosmuggling
        </IPQ_title>
      </div>
      <div type="IPQuestionBody">
        <p xml:id="i-7erxcWzDPfZ5SWNX8QKqbF">
          Under året har vi kunnat bevittna tragedierna av en alltmer omfattande
          människosmuggling till Europa. Smugglingen av människor skördar
          tusentals dödsoffer varje år. Vi kommer alla ihåg den djupt tragiska
          händelsen från i somras då 58 kineser påträffades döda i en lastcontainer
          i Dover. Nyligen rapporterades i medierna om sex omkomna kurder
          som smugglats in i Italien. Av de skador man kunnat konstatera
          på liken har polisen bedömt det som sannolikt att de dött av syrebrist
          och därefter kastats ut från ett fordon lastat med bomull.
        </p>
        <p xml:id="i-M2aQgof3fTKJPEyhWy5BWt">
          Det senaste årtiondet har vi kunnat se hur flyktingpolitiken
          såväl inom som i samarbetet mellan EU-länderna successivt stramats
          åt. Detta yttrar sig på flera sätt. Listan över viseringspliktiga
          länder har förlängts. Sverige och övriga EU-länder kräver i dag
          visum för inresa från över 100 länder, varav ett flertal inte
          är välmående demokratier. EU:s strikta visumpolitik utgör ett
          stort hinder för människor att ta sig till Europa och bidrar till
          att människosmugglingen ökar. Förslag har på senare tid presenterats
          där fokus legat på hur EU ska kunna hålla flyktingar borta från
          Europa snarare än hur vi ska kunna hjälpa människor i behov av
          en fristad. Ett sådant exempel är det franska initiativet till
          att utarbeta ett förslag till rambeslut och direktiv om åtgärder
          mot människosmuggling. Häri föreslås bl.a. att medlemsländerna
          ska förstärka "den straffrättsliga ramen för bekämpande av hjälp
          till olaglig inresa och olaglig vistelse inom den Europeiska unionen."
          Förslaget kan verka ganska harmlöst. Men i praktiken innebär det
          att det ska bli straffbart att av humanitära skäl gömma flyktingar.
          Kyrkor, kloster, asylorganisationer och privata nätverk som bistår
          asylsökande hotas med kännbara påföljder om de avslöjas.
        </p>
        <p xml:id="i-3bC3H9GNXCtwJCJTZgsKyT">
          Det finns skäl att tro att det ligger mycket sanning i de påståenden
          som hävdar att det är den restriktiva flyktingpolitiken i Europa
          som är den främsta förklaringen till den omfattande människosmugglingen.
          Starkt bidragande till utvecklingen är förutom viseringsreglerna
          även det s.k. transportansvaret. Det senare innebär att transportörerna
          tvingas ansvara för prövningen av personers flyktingskäl.
        </p>
        <p xml:id="i-9HqDQHTC7HWb98RRGPSghy">
          Tyvärr har debatten efter Dovertragedin i alltför hög grad kommit
          att fokusera på hur människosmugglarna ska bekämpas i stället
          för att fokusera på bristerna i medlemsländernas nuvarande asyl-
          och flyktingpolitik. Självfallet är det viktigt att med kraft
          bekämpa de kriminella ligor som ligger bakom människosmugglingen.
          Åtgärder mot människosmugglarna får dock inte användas som ett
          instrument för att ytterligare försvåra för människor på flykt
          att ta sig till Europa.
        </p>
        <p xml:id="i-CuSbjRaormdvyudcjd8uD6">
          Länderna inom EU säger sig i högtidstal vilja värna asylrätten
          enligt Genèvekonventionen. Detta är bra. Men med nuvarande viseringspolitik,
          transportöransvar och med förslagen om allt hårdare tag mot dem
          som av enbart humanitära skäl önskar hjälpa människor att utnyttja
          sin rätt att söka asyl, finns en betydande risk att färre i framtiden
          kommer att kunna söka asyl i Europa.
        </p>
        <p xml:id="i-Neqie6c7RTRvQ5ybL4tJ3S">
          Med anledning av det ovan anförda vill jag ställa följande frågor
          till justitieministern:
        </p>
        <p xml:id="i-T2p12xHsk4CAgqyvuVBadP">
          Vilka åtgärder är regeringen beredd att vidta för att förhindra
          att förslaget i det franska initiativet om att kriminalisera människor
          som av humanitära skäl gömmer flyktingar stoppas?
        </p>
        <p xml:id="i-U9AfHkMgToXVCEq2k3ukzt">
          Är regeringen beredd att inom ramen för Schengensamarbetet ta
          initiativ till att se över reglerna om transportöransvar?
        </p>
        <p xml:id="i-YMz15xngpMJauvvbHiq1Ps">
          Är regeringen beredd att verka för att inom ramen för Schengensamarbetet
          korta listan över viseringspliktiga länder?
        </p>
      </div>
    </body>
  </text>
</TEI>
