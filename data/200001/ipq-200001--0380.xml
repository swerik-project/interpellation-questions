<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0380">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200001--0380</head>
        <author who="i-BDyTfvRPbqHRWnog75qTEp">Hedlund, Carl Erik (m) </author>
        <recipient who="i-A5R84cTmpky3NHJ7nLKaEt">finansminister Bosse Ringholm </recipient>
        <topic>avdragsrätt för kultursponsring</topic>
        <docDate when="2001-04-10">den 10 april</docDate>
        <status when="unknown" byWhom="finansminister Bosse Ringholm " byWhomId="i-A5R84cTmpky3NHJ7nLKaEt" status="answered">besvarad</status>
        <external_id source="rdwebb">GO10380</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2000/01:380 av Carl Erik Hedlund (m) till finansminister
          Bosse Ringholm om avdragsrätt för kultursponsring
        </IPQ_title>
      </div>
      <div type="IPQuestionBody">
        <p xml:id="i-K9gzSyLDAewkCV8yeDxEk6">
          I en hårdnande konkurrens ställs allt större krav på företagens
          skicklighet att kommunicera med sina kunder. Varumärket har fått
          en mycket större betydelse som bärare av ett företags och en produkts/tjänsts
          profil. Kunderna, oavsett om de är konsumenter eller företag,
          blir översköljda av olika reklambudskap i vilka säljande företag
          presenterar sina erbjudanden. Forskning visar hur viktigt det
          är för företagen att profilera sig genom att skapa en bild av
          företagets värderingar och kommunicera dessa till kundkretsen.
        </p>
        <p xml:id="i-AqxNaRRPnQ9uNXdSAmUUE6">
          Det bästa sättet att göra detta är givetvis att tillämpa en klar
          och tydlig politik när det gäller produktion, distribution, produktutveckling,
          marknadsföring etc. Men alla dessa egenskaper ska också "förpackas"
          i ett varumärke eller företagsnamn, som det i sin tur är viktigt
          att göra synligt för allmänheten i "rätt omgivning". Sammantaget
          är detta vad som menas med profilskapande reklam.
        </p>
        <p xml:id="i-5npAj49GnicRMUzHZ6tD6K">
          Tidigt upptäckte många företag att man kunde höja sitt företags
          profil och befästa denna genom att engagera sig i kulturprojekt,
          idrottsevenemang, i utdelande av priser för olika samhälleliga
          gärningar m.m. Om man valde rätt sponsorsprojekt kunde det i kombination
          med företagets allmänna uppträdande ge bra avkastning på satsade
          pengar. Uppmärksamhetsvärdet var långt större än vad som skulle
          ha åstadkommits med andra konventionella metoder.
        </p>
        <p xml:id="i-7vjo1CDtTtvEXT6oLbwW5a">
          Till en början rörde det sig mycket om att köpa plats för logotyper
          på idrottsutövares kläder, rinkreklam, annonser i klubbtidningar
          etc. Sedan några tiotal år har företag valt att söka samarbetspartner
          inom kulturvärlden. Det kan ta sig olika uttryck alltifrån skyltar
          i entrén med företagets namn till diskreta informationer i programblad
          med text som "Denna föreställning har kommit till stånd med benägen
          medverkan av AB XYZ".
        </p>
        <p xml:id="i-JcniSpvt5g2UHjM7pHvz2j">
          Skattemyndigheterna har haft svårt att bestämma vilka kostnader
          som ska vara avdragsgilla när det gäller sponsring. Idrottssponsring
          med köp av reklamplatser på spelare och arenor brukar inte vara
          något problem. Däremot har det ofta varit stora svårigheter att
          få olika former sponsring av kultur godkända. Osäkerheten är stor.
          Ett mycket uppmärksammat mål i Regeringsrätten om Pharmacia-Upjohns
          stöd till Operan har tyvärr inte gjort bilden klarare.
        </p>
        <p xml:id="i-5PCUrMSjhdQUYHHkfuH6GE">
          Avdragsgilla kostnader ska ha ett sammanhang med företagets verksamhet
          och ytterst syfta till att ge företaget en vinst. Många skattemyndigheter
          har svårt att se sambandet mellan ett företags verksamhet och
          t.ex. en sponsring av en teaterföreställning eller en speciell
          konstutställning. "Vad tjänar företaget på detta?"
        </p>
        <p xml:id="i-BeGpq6sJYWiquRkDe5aZsk">
          Företaget på sin sida hävdar att de har valt att stödja föreställningen
          därför att det ska hjälpa till att ge mer av innehåll i företagets
          profilering. Man vill visa att man är ett företag som står för
          vissa värderingar. Dessa värderingar ska göra det lättare för
          företaget att behålla sina kunder, motivera sin personal, sälja
          fler produkter etc. Ytterst syftar aktiviteten till att höja företagets
          vinst. Naturligtvis räcker inte en marknadsföringsinsats som denna,
          men det kan vara en viktig del av företagets totala marknadskommunikation.
          Då ska också kostnaden vara avdragsgill.
        </p>
        <p xml:id="i-EkXw1uiqyxNzqPj2sXwxFU">
          Men vem ska kunna avgöra om kostnaden är meningsfull för företaget?
          Är det personer inom skattemyndigheterna eller är det företagsledningen,
          företagsstyrelsen, revisorerna som enligt ABL har att se till
          att alla kostnader ska vara avsedda att främja företagets intresse?
          Mitt svar är att det inte är rimligt att personer som aldrig sysslat
          med företagsledning ska kunna bedöma modern marknadskommunikation.
          Sådan kompetens är en utpräglad bristvara inom offentlig förvaltning.
        </p>
        <p xml:id="i-PAPzHGKjAkycd4aqWBG6UZ">
          Att åstadkomma klara och tydliga regler för bedömningen av kultursponsring
          är värdefullt ur två synvinklar. Den ena är redan berörd, nämligen
          att kostnader för verksamheten alltid ska vara avdragsgilla och
          det bör vara företaget som är bäst skickat att kunna göra bedömningen
          om kostnaden är ägnad att främja företagets intressen. Den andra
          synvinkeln är att kultursektorn genom oklarheter i lagstiftning
          eller tolkning av lagarna undandras resurser.
        </p>
        <p xml:id="i-7rQk6zMBN3ALbQNHPm7WMZ">
          Det brukar framhållas att dagens lagtexter är till fyllest för
          att kunna bedöma kostnader för kultursponsring. Om det är fallet,
          är den stora osäkerheten om avdragsrätten avhängig av hur lagen
          tolkas. Det behövs tydligare regeltolkning alternativt ny lagstiftning
          så att både kulturinstitutioner och företagen får tydligare anvisningar.
        </p>
        <p xml:id="i-2z5WbFp2PChZ2UPRs1HvMB">
          Min fråga till finansministern är:
        </p>
        <p xml:id="i-Px66eyNttvkM3gkL56XdGZ">
          Vilka åtgärder överväger finansministern att vidtaga för att
          skapa klarare regler för företagens kostnader för kultursponsring?
        </p>
      </div>
    </body>
  </text>
</TEI>
