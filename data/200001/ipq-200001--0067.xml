<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0067">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200001--0067</head>
        <author who="i-KtELEJ9HytY7HFgQExEzLq">Bergström, Sven (c) </author>
        <recipient who="i-4qJ1WSYreoe9MGDFPCwZKy">jordbruksminister Margareta Winberg </recipient>
        <topic>hantering av slaktavfall och djurkadaver</topic>
        <docDate when="2000-10-26">den 26 oktober</docDate>
        <status when="unknown" byWhom="jordbruksminister Margareta Winberg " byWhomId="i-4qJ1WSYreoe9MGDFPCwZKy" status="answered">besvarad</status>
        <external_id source="rdwebb">GO1067</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2000/01:67 av Sven Bergström (c) till jordbruksminister
          Margareta Winberg om hanteringen av slaktavfall och djurkadaver
        </IPQ_title>
      </div>
      <div type="IPQuestionBody">
        <p xml:id="i-Kz1a11Vg255NTvQWkreaum">
          Den svenska jordbruksnäringens möjligheter att leva och utvecklas
          har avgörande betydelse för ambitionerna att hela landet ska kunna
          leva och utvecklas. I olika uttalanden har regeringen sagt sig
          vilja verka för att jordbruket i Sverige ska ges rättvisa villkor.
          Jordbruksministern har t.o.m. understrukit att för att hela Sverige
          ska kunna leva måste vi ägna jordbruket en särskild omsorg. Trots
          detta kan konstateras att den s.k. ryggsäcken i form av extra
          skatter och avgifter på det svenska jordbruket inte lyfts av.
          I stället har nya och tunga kostnader tillkommit som gör att förutsättningarna
          och framtidstron för näringen, särskilt i norra delen av vårt
          land, nu är starkt hotad.
        </p>
        <p xml:id="i-XZRNzFktJ3B26taFhP7ncF">
          Det som här avses är den kostnad för hantering av djurkadaver
          och annat animaliskt avfall från jordbruk, hästanläggningar och
          slakterier som drabbar näringen. Detta framstår som en av de mera
          svårbegripliga och kostsamma effekterna, ekonomiskt och miljömässigt
          av Sveriges medlemskap i EU. Oavsett om ett djur har dött en alldeles
          naturlig död, avlivats av någon orsak eller dött av okänd anledning
          betraktas det som riskavfall och måste numera fraktas till särskild
          destruktionsanläggning ofta mycket långt bort.
        </p>
        <p xml:id="i-PDZ2wcqvFkbGEJEGq4HcFB">
          Det kan i vissa fall handla om att frakta döda djur eller slakteriavfall
          från södra Norrland till Stenstorp i Skaraborg, en frakt på ibland
          upp till 80 mil enkel resa. Längre norrut i Norrland blir det
          fråga om transporter på ibland ännu längre sträckor till destruktionsanläggningar
          i Norge eller Finland.
        </p>
        <p xml:id="i-3v4toAJM2M63FD5ornVEyp">
          Det föreskrivs nämligen i EU-direktivet 90/667/EEG att avfall
          av detta slag ska samlas in för bearbetning i särskild steriliseringsanläggning.
          I traditionell, nitisk, svensk anda har Jordbruksverket utfärdat
          tillämpningsföreskrifter omfattande 20 sidor text i SJVFS 1998:34
          som fullbordar ibland helt absurda regler. Endast vissa församlingar
          i Norrlands inland, liksom enstaka mindre djur, har undantagits
          från regelverket.
        </p>
        <p xml:id="i-Cdv1QgU5FiNyjL2EpGjyiJ">
          Det vällovliga syftet med bestämmelserna i denna fråga har angetts
          vara att förbättra smittskyddet. Men antalet självdöda eller nödslaktade
          djur i förhållande till den enorma areal som står till förfogande
          för nedgrävning är i norra Sverige mycket lågt. Det absurda läget
          uppstår då man försöker tillämpa exakt samma regler i det ytvida
          norra Sverige som i tätbefolkade delar av Europa med stor djurhållning.
        </p>
        <p xml:id="i-Weuu96jZQiJLhyAwmsZbgu">
          I dag varnar dessutom många veterinärer för att effekterna av
          detta regelverk som syftar till förbättrat smittskydd, kan bli
          det rakt motsatta. När de lastbilar som utför insamlingen av döda
          djur far omkring från gård till gård med döda djur, finns naturligtvis
          en betydande risk för att djurrester, blod och kroppsvätskor läcker
          ut och spiller över på fält och gårdsplaner från de containrar
          och lastflak som används. Detta i sin tur medför paradoxalt nog
          att risken för smittspridning ökar i stället för att minska. En
          hantering som tidigare, med lokalt omhändertagande genom t.ex.
          utläggning i skogsmark, nedgrävning eller kompostering på kommunal
          avfallsanläggning, förefaller mycket säkrare och bättre ur alla
          synpunkter.
        </p>
        <p xml:id="i-7dib7Tm95NvtRhRxZpQFr4">
          Den enda vetenskapliga undersökningen som gjorts av bl.a. Lantbruksstyrelsen
          (föregångare till Jordbruksverket), Statens veterinärmedicinska
          anstalt och djurhälsovården, hävdade att bl.a. av smittskyddsskäl
          kunde hela Norrland undantagas från dessa regler. I denna fråga
          är EU-reglerna ett direktiv, ingen förordning, vilket innebär
          att vi har möjlighet att i Sverige bestämma hur tillämpningen
          bäst kan ske.
        </p>
        <p xml:id="i-9n49XeYVkXNZKoA2APgLL4">
          Nuvarande ordning får, utöver att den är mycket tveksam ur smittskyddssynpunkt,
          fullkomligt orimliga ekonomiska konsekvenser för djurägare och
          slakterier. För den enskilde kan bortforslandet av ett enda större
          djur kosta flera tusen kronor. Och för ett slakteri kan det handla
          om flera miljoner i extrakostnader på ett år. En redan sviktande
          ekonomisk lönsamhet urgröps ännu mera.
        </p>
        <p xml:id="i-GvWo2rGhm2XegiTQjSMG4B">
          Miljöeffekterna av de många och långa transporterna är en annan
          negativ faktor i sammanhanget. Från slakterierna i berörda områden
          handlar det om flera transporter varje vecka med dieseldrivna
          lastbilar.
        </p>
        <p xml:id="i-N8gfVVXvbcqB7uL21ZqCUT">
          Mycket förbryllande är också de gränsdragningar som gjorts för
          dispens från detta regelverk. När en större mängd kreatur omkom
          vid en storbrand i norra Hälsingland denna sommar gick det att
          få dispens så att de döda djuren fick omhändertas vid den kommunala
          avfallsanläggningen. Men när en annan gård i landskapet drabbades
          av felfunktion i en kraftfoderanläggning och många djur bokstavligt
          talat åt ihjäl sig tvingades bonden att skicka de döda, men inte
          smittsjuka djuren, till en destruktionsanläggning med kostnader
          på tiotals tusen kronor som följd.
        </p>
        <p xml:id="i-2Pyh8v6tjzeQJFFQobJUXt">
          Innan nu gällande förordning trädde i kraft sköttes hanteringen
          av döda djur och slaktavfall i en konstruktiv dialog mellan berörda
          företag, ansvariga veterinärer och kommunala företrädare. Såvitt
          bekant fanns inte från något håll anmärkningar mot förfarandet.
        </p>
        <p xml:id="i-CxEfXU99KrgFyJULW5j2Ex">
          Även om det kan smärta att tvingas ändra ett beslut som nyligen
          börjat gälla, borde sunt förnuft kunna få råda även i detta fall.
          Och i det här fallet är det så uppenbart att byråkratin gått vilse
          att ju snabbare en omprövning kan ske desto bättre.
        </p>
        <p xml:id="i-8mbXvQpVZU4g4frAQAWuw1">
          Mot denna bakgrund vill jag fråga:
        </p>
        <p xml:id="i-9wUTz3Pmj5FZDtaPubiEy6">
          Vilka åtgärder avser jordbruksministern vidta för att ändra på
          regelverket för hantering av slaktavfall och djurkadaver?
        </p>
      </div>
    </body>
  </text>
</TEI>
