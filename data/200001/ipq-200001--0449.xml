<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0449">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200001--0449</head>
        <author who="i-EANGVQ7bBDvQLJRQXHptPX">Johansson, Kenneth (c) </author>
        <recipient who="i-3wVE19WEnkoueWU41a2FfR">statsrådet Ingegerd Wärnersson </recipient>
        <topic>maxtaxa - lokal demokrati</topic>
        <docDate when="2001-04-27">den 27 april</docDate>
        <status when="unknown" byWhom="statsrådet Ingegerd Wärnersson " byWhomId="i-3wVE19WEnkoueWU41a2FfR" status="answered">besvarad</status>
        <external_id source="rdwebb">GO10449</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2000/01:449 av Kenneth Johansson (c) till statsrådet
          Ingegerd Wärnersson om maxtaxa @ lokal demokrati
        </IPQ_title>
      </div>
      <div type="IPQuestionBody">
        <p xml:id="i-6tKxYoraMgZroB6RmdbuNj">
          Ganska snart kommer regeringens maxtaxa inom barnomsorgen att
          börja genomföras runtom i landets kommuner. Många kommuner känner
          sig mer eller mindre tvingade att genomföra regeringens förslag,
          trots att man lokalt har andra önskemål om utformningen, därför
          att man annars går miste om stora belopp i statsbidrag. Trots
          detta är det ännu många kommuner som tvekar, såväl av demokratiska
          som av ekonomiska skäl.
        </p>
        <p xml:id="i-53m5NXEbjQKDWiUJBs67gK">
          Det grundlagsfästa kommunala självstyret måste, för att vara
          verkligt, också handla om kommunernas ekonomiska resurser. Finansieringsprincipen
          ska normalt sett garantera att kommuner hålls skadeslösa på grund
          av statliga förändringar av regelverket. Därigenom kan kommunen
          behålla kontrollen över sina egna resurser genom skatteintäkter
          och generellt statsbidrag. Att värna det kommunala självstyret
          innebär också att värna finansieringsprincipen.
        </p>
        <p xml:id="i-4oxt4NAfayZPHWdsFuuDE6">
          I takt med att kommuner börjar planera för genomförande av maxtaxan
          visar det sig dock att den kommer att bli dyr för kommunerna.
          Även om maxtaxan i ett första steg finansieras över statsbudgeten,
          så finns det inte någon planerad kompensation för den ökade efterfrågan
          man ser i kommunerna när avgifterna sänks. En genomförd maxtaxa
          som är svår att säga nej till riskerar att bli en gökunge i den
          kommunala ekonomin som tar resurser från andra viktiga områden
          och minskar kommunernas möjligheter att själva avgöra prioriteringar
          av inkomster och utgifter. Inför det fortsatta arbetet med maxtaxa
          skulle det vara angeläget att regeringen gör en samlad bedömning
          av de totala ekonomiska effekterna för de kommuner som genomför
          maxtaxan och redovisar denna för riksdagen.
        </p>
        <p xml:id="i-FNprUVx5urcdGrNmsS5Fnz">
          I ett större perspektiv är ändå effekterna på den kommunala ekonomin
          mindre viktiga än de följder maxtaxan får för människors möjlighet
          att lokalt bestämma hur man vill utforma sitt samhälle. Ännu har
          det inte från regeringens sida presenterats åtgärder som tryggar
          en mångfald inom barnomsorgen och som låter människor och kommuner
          själva bestämma hur barnomsorgen ska utformas.
        </p>
        <p xml:id="i-8zPSBEnWQ3hWPDf7emjQT6">
          Det är en viktig demokratisk princip att de människor som är
          satta att sköta gemensamma angelägenheter också har befogenheter
          att göra det. Endast då kan ansvar utkrävas i val och förändring
          åstadkommas genom lokal opinionsbildning. På sikt riskerar regeringens
          politik att leda till ett minskat förtroende för den lokala demokratins
          möjligheter och urholka grunden för människors engagemang i en
          politisk nivå som alltmer reduceras till en myndighet för att
          utföra regeringens vilja. I synnerhet när regeringen och skolministern
          för fram förslag som ytterligare bidrar till att styra såväl efterfrågan
          på som utformning av barnomsorgen är det angeläget att också föra
          fram förslag som faktiskt ökar den lokala demokratins betydelse
          inom många områden, inte minst inom kommunala kärnuppgifter som
          vård, skola och omsorg.
        </p>
        <p xml:id="i-QELrhzPr8ZFVNpoA6vr3aY">
          Även om många barnfamiljer tjänar ekonomiskt på maxtaxan, innebär
          den dock att man styr vilken typ av barnomsorg familjerna ska
          välja. Genom att välja att lägga resurserna på offentliga institutioner
          snarare än att ge pengarna till familjerna direkt slår man undan
          möjligheten att finna andra möjligheter att utforma sin familjesituation
          och själv välja omsorgsform.
        </p>
        <p xml:id="i-QpbDgLhiY3KcppQonzbxYx">
          Maxtaxan blir dessutom orättvis i så måtto att den ger mycket
          mer till dem som har höga barnomsorgsavgifter i dag, vanligen
          människor med höga inkomster eftersom de flesta kommuner fortfarande
          har någon form av progressiva taxor. För många låginkomsttagare
          kommer maxtaxan att spela liten eller ingen roll för familjens
          totala konsumtionsutrymme. För dem krävs i stället åtgärder som
          ökar familjens disponibla inkomster, som t.ex. sänkt skatt på
          låga och normala inkomster.
        </p>
        <p xml:id="i-DrwCvDjUciG3esGyWuQyw1">
          Jag vill mot denna bakgrund fråga skolministern följande:
        </p>
        <p xml:id="i-28NNgq2t9BH9MwY8xtB84M">
          1. Vad kommer statsrådet vidta för åtgärder för att garantera
          kompensation för kostnadsökningen för en eventuell ökad efterfrågan
          på barnomsorg i de kommuner som genomför maxtaxan?
        </p>
        <p xml:id="i-9wyr75RhQwEeb5DVK4oJ7">
          2. Vilka åtgärder avser statsrådet vidta för att stärka den lokala
          demokratins möjligheter att utforma barnomsorgen?
        </p>
        <p xml:id="i-Hw8LhYgUTvuvTmihzk1dou">
          3. Vilka åtgärder avser statsrådet vidta för att stärka föräldrarnas
          och familjernas självbestämmande?
        </p>
      </div>
    </body>
  </text>
</TEI>
