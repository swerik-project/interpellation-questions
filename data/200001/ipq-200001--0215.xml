<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0215">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200001--0215</head>
        <author who="i-HpwkrkkrFd1MRPixHrr8q1">Ohly, Lars (v) </author>
        <recipient who="i-S7LcGmD5NuSMrFDW8LBeJ1">utrikesminister Anna Lindh </recipient>
        <topic>mänskliga rättigheter i Turkiet</topic>
        <docDate when="2001-01-18">den 18 januari</docDate>
        <status when="unknown" byWhom="utrikesminister Anna Lindh " byWhomId="i-S7LcGmD5NuSMrFDW8LBeJ1" status="answered">besvarad</status>
        <external_id source="rdwebb">GO10215</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2000/01:215 av Lars Ohly (v) till utrikesminister
          Anna Lindh om mänskliga rättigheter i Turkiet
        </IPQ_title>
      </div>
      <div type="IPQuestionBody">
        <p xml:id="i-sCTymBzUDHrYQ8RciZwej">
          Den turkiska staten har en lång tradition av omänsklig behandling
          av politiska fångar. Mellan januari och augusti 2000 inträffade
          enligt människorättsorganisationen Human Rights Foundation of
          Turkey följande politiskt styrda kränkningar av mänskliga och
          demokratiska rättigheter:
        </p>
        <p xml:id="i-6sXSLrG7yx93xn38hZagKM">
          Mord med okänd förövare: 98. Mördade under tortyr eller utan
          rättegång: 112. Dödade under strid: 109. Attacker mot civila:
          43 dödade, 61 sårade. Torterade: 406. Arresterade: 21 866. Anhållna:
          1 463. Hotade och förföljda: 273. Uppsägnigar utan angivet skäl:
          8 265. Platser utsatta för bombningar: 94. Föreningar som förbjudits:
          58. Razzior mot föreningar, tidningar och organisationer: 98.
          Beslagtagna tidskrifter: 211. Fängslade för brukande av yttrande-
          och tankefrihet: 123.
        </p>
        <p xml:id="i-Mgim4bmezV3CEnMPkZ4LFY">
          Det räcker att tillhöra en oppositionell grupp för att man ska
          råka ut för statens repressalier. Behandlingen av kurder, vänsteranhängare
          och andra oppositionella i fängelserna är brutal. Turkiet har
          planer på att införa s.k. F-typsfängelser (isoleringsceller).
          Mord, tortyr och våldtäkter kan lättare döljas i denna typ av
          fängelser och det finns stor risk att de ökar. 600 politiska fångar
          i flera fängelser har därför hungerstrejkat mot planerna på F-typsfängelser.
          Som svar intog turkiska säkerhetsstyrkor med tårgas, pansarfordon
          och helikoptrar ett tjugotal fängelser och minst 17 människor
          dödades. Turkiets premiärminister Ecevit har menat att attacken
          gjordes för att rädda "terrorister" från att bli offer för sina
          egna terrorhandlingar. Detta är ingen godtagbar förklaring till
          det övervåld som säkerhetsstyrkorna utövade. Demokratiska organisationer
          har protesterat under hela hösten år 2000, väl medvetna om att
          regimen med alla medel vill stoppa alla krafter som kräver en
          lösning av kurdfrågan och en demokratisering av Turkiet.
        </p>
        <p xml:id="i-TdEDR4A2oxtMD5vGLZQwxt">
          I dag sitter det fascistiska partiet MHP, som intar en oförsonlig
          hållning gentemot kurderna, vänsteranhängare och demokrater i
          allmänhet, och som inte vill se en demokratisering av Turkiet,
          i koalitionsregeringen. Ecevit och hans regering har under året
          försökt att driva igenom en lag som skulle innebära amnesti åt
          ett stort antal fångar. Men de man har för avsikt att släppa är
          förbrytare och högerextremister, däremot inte kurder som kämpar
          för sina nationella och kulturella rättigheter.
        </p>
        <p xml:id="i-7ejySEMNgXhpAqdyhFD2Qe">
          En av de politiska fångarna är Leyla Zana. Hon är kurd och är
          den första kurdiska kvinnan som valts in i parlamentet. Hennes
          "brott" är att hon, när hon tillträdde sin post som parlamentsledamot,
          på kurdiska sade att hon i parlamentet skulle kämpa för att de
          kurdiska och turkiska folken skulle kunna leva tillsammans i demokratisk
          anda och dessutom bar de traditionella kurdiska färgerna rött,
          gult och grönt. För detta brott dömdes hon till 15 års fängelse
          och avtjänar fortfarande detta straff i Ankaras fängelse.
        </p>
        <p xml:id="i-D9MqUgDKU2ANACEh3HkEc8">
          Den assyrisk/syrianske prästen Yusuf Akbulut har åtalats för
          att ha sagt att ett folkmord begicks mot armenier och assyrier/syrianer
          1915. Rättegången har skjutits upp till februari.
        </p>
        <p xml:id="i-HP7VJQWfrZNKrGVcEfyKou">
          Det är uppenbart att ingen yttrandefrihet värd namnet finns i
          Turkiet och att de demokratiska rättigheterna är ytterligt starkt
          begränsade. I Turkiet finns i dag ca 12 000 politiska fångar,
          men från turkiska statens sida visar man ingen vilja att göra
          något åt dessa förhållanden. I stället fortsätter man kämpa för
          införandet av F-typsfängelser, kränka de mänskliga rättigheterna
          och de demokratiska fri- och rättigheterna.
        </p>
        <p xml:id="i-4nFJ1sJpeXUAmSGdfJL8RH">
          Sverige har varit drivande när det gäller att ta upp MR-situationen
          i Turkiet inom EU. Utrikesminister Anna Lindh har uttalat stark
          kritik mot kränkningarna av mänskliga rättigheter i landet. Sedan
          president Ecevit vid EU-mötet i Helsingfors lovat och bedyrat
          att MR-situationen i Turkiet skulle bli bättre, gick Sverige efter
          stor tvekan med på att Turkiet erhöll status som kandidatmedlem
          till EU.
        </p>
        <p xml:id="i-Pbi7q93tyiVnK4N5g6DgnC">
          I dag är det uppenbart att ingenting i Turkiet tyder på att MR-situationen
          förbättrats. Inte minst EU-kommissionens rapport om mänskliga
          rättigheter i Turkiet gav en svidande kritik av situationen i
          Turkiet när det gäller mänskliga rättigheter, minoriteters nationella
          och kulturella rättigheter, minoriteters rättigheter till sitt
          eget språk m.m.
        </p>
        <p xml:id="i-WBrabrzErcTNyfciFcspHt">
          Snarare har situationen försämrats. Ibland hänvisas till att
          vissa smärre lagändringar gjorts, vilket en del menat visar på
          att läget förbättrats. Men vilken roll spelar lagar om de inte
          tillämpas, om de inte avsätter några spår i människors liv och
          verklighet? Som MR-situationen i dag ser ut kan man inte konstatera
          annat än att Turkiets möjligheter till ett framtida medlemskap
          i EU sedan Helsingforsmötet försvagats. Följaktligen måste Sveriges
          och EU:s kritik mot kränkningarna av mänskliga rättigheter i Turkiet
          åter öka. Härvid torde Sverige kunna spela en viktig roll under
          innevarande halvår, då Sverige är ordförandeland inom organisationen.
        </p>
        <p xml:id="i-TuRNDQnxcJXxo33bpKwBXy">
          Jag vill därför fråga utrikesministern:
        </p>
        <p xml:id="i-XHjoN9envrDQGzPBLZTv4q">
          1. Vad avser utrikesministern göra under det svenska ordförandeskapet
          för EU för att förmå Turkiet att respektera minoriteters rättigheter?
        </p>
        <p xml:id="i-7FBPKdE9rDi7X9mZJ7xtz2">
          2. Vad avser utrikesministern göra för att tortyr och omänskliga
          förhållanden i Turkiet ska upphöra?
        </p>
      </div>
    </body>
  </text>
</TEI>
