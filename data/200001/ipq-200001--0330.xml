<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0330">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200001--0330</head>
        <author who="i-BDyTfvRPbqHRWnog75qTEp">Hedlund, Carl Erik (m) </author>
        <recipient who="i-JchxQfU1zc3XVbvadFgBSn">kulturminister Marita Ulvskog </recipient>
        <topic>Sveriges oskyddade kulturarv</topic>
        <docDate when="2001-03-20">den 20 mars</docDate>
        <status when="unknown" byWhom="kulturminister Marita Ulvskog " byWhomId="i-JchxQfU1zc3XVbvadFgBSn" status="answered">besvarad</status>
        <external_id source="rdwebb">GO10330</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2000/01:330 av Carl-Erik Hedlund (m) till kulturminister
          Marita Ulvskog om Sveriges oskyddade kulturarv
        </IPQ_title>
      </div>
      <div type="IPQuestionBody">
        <p xml:id="i-8JGyvpDfrTK4RMGdYxipsa">
          I januari ställde jag en skriftlig fråga till kulturministern
          angående brandsäkerheten för kulturbyggnader och museer. Utgångspunkten
          för min fråga var att eftersom staten inte försäkrar sin egendom
          finns det inget försäkringsbolag som i eget intresse förvissar
          sig om brandsäkerheten. I sitt svar på min fråga skrev kulturministern:
        </p>
        <p xml:id="i-RaFf16Uv3ds3ERbdQXMKds">
          "Jag känner mig dock förvissad om att de myndigheter som förvaltar
          såväl kulturbyggnader som museisamlingar har eget intresse av
          att bevara och trygga dessa från såväl brand som andra olyckor.
          Risken för brand går dock aldrig att helt eliminera. Frågan hur
          skyddet för både brand och stölder kan förbättras följs därför
          fortlöpande av Kulturdepartementet vad gäller våra myndigheter."
        </p>
        <p xml:id="i-DEtquXBcLBKdhWqk1o3zjm">
          Min skriftliga fråga och svaret på denna blev uppmärksammade
          och jag har därefter haft tillfälle att följa med på en brandsyn
          på några museer i Stockholm. Brandsynen gjordes av en mycket erfaren
          brandingenjör, som i mer än 25 år arbetat med förebyggande åtgärder
          mot brand och bl.a. genomfört en total genomgång av kungliga slottet.
        </p>
        <p xml:id="i-8GytB51v8bU6m7kDZaTLUK">
          Jag har även fått en utförlig och genomträngande analys av ett
          tjugotal stora bränder av kulturbyggnader m.m. i Sverige och utomlands.
          Genomgående är att trots att brandkårer varit på plats inom 5@15
          minuter har skadorna oftast blivit totala. I hälften av fallen
          har bränderna varit anlagda. I övrigt har brandorsakerna varit
          "heta arbeten", fel på elektriska installationer, renoveringar,
          självantändning m.m.
        </p>
        <p xml:id="i-4BnrpoiRswiTbnnSox2sxf">
          I det senaste numret av Räddningsverkets tidning Sirenen finns
          ett antal artiklar under samlingsrubriken De oskyddade skatterna.
          Där beskrivs hur illa ställt det är med brandskyddet i ett antal
          av våra mest berömda slott och museer med samlingar av fantastiska
          värden, som om de härjas av brand är helt oersättliga. Samlingarna
          finns oftast förvarade i gamla byggnader, som det kostar åtskilligt
          att göra mer brandsäkra.
        </p>
        <p xml:id="i-5oxKupao7XX1mQfkympSK7">
          Kulturministern skriver att man inte helt kan eliminera risken
          för brand. Detta är i och för sig sant. Man kan dock göra en hel
          del för att förebygga brand och det finns mycket som kan göras
          för att begränsa skadorna, om olyckan är framme. Efter att ha
          varit runt på museerna kan jag konstatera att det finns åtskilligt
          mer att göra för att förebygga och begränsa brandskador. I Sirenen
          finns ännu fler exempel.
        </p>
        <p xml:id="i-WYjxsaggEN7PzSxBES1HFR">
          Det är riktigt att det bör vara verksamhetsledningarna som har
          ansvar för att brandskyddet är effektivt. Men det är samtidigt
          regeringen som ytterst är ansvarig för att verksamhetsledningar
          får tillräckligt med pengar för att skapa ett effektivt brandskydd.
          Enligt räddningstjänstlagen har ägaren ett ansvar för att "vidtaga
          de åtgärder som behövs för att förebygga brand och för att hindra
          eller begränsa skador till följd av brand".
        </p>
        <p xml:id="i-C5Szfw95CHiNRRZc6yGfBw">
          Den insikten har också kulturministern gett uttryck för i svaret
          på min skriftliga fråga: "Frågan hur skyddet för både brand och
          stölder kan förbättras följs därför fortlöpande av Kulturdepartementet."
        </p>
        <p xml:id="i-6wy7EXKNfTmp8BGjU4z8ov">
          Jag har ett förflutet som företagsledare i bl.a. försäkringsbranschen
          och har utan att vara brandutbildad skaffat mig erfarenhet hur
          man kan skydda sig mot brand.
        </p>
        <p xml:id="i-Ah13gUbzZKWkkzNvuhbSpy">
          Vid brandsynen kunde jag konstatera att uppenbara risker kan
          elimineras. Verkstäder, ateljéer, personalrum, gångar m.m. skapar
          i kombination med en stor trångboddhet en miljö, där en liten
          oförsiktighet snabbt kan utvecklas till en förödande brand. Husen
          är byggda på 1800-talet eller i början av 1900-talet för verksamheter
          som var betydligt mindre än i dag. Ombyggnader, improvisationer
          har skapat en interiör som är oacceptabel från brandsäkerhetssynpunkt.
        </p>
        <p xml:id="i-RHWAPjv33kGBHDKT16uhX4">
          Byggnadskonstruktionen i t.ex. Nordiska museet är sådan att risken
          är mycket påtaglig för en totalskada om en brand uppstår t.ex.
          i någon av de verkstäder som finns på nedre plan. Det finns genomgångar
          för brand och rök från botten till vind. Museet är till stor del
          en träkonstruktion och det är tveksamt vad Stockholms brandförsvar
          skulle kunna göra för att kunna rädda byggnaden. Att museets samlingar
          som förvaras i utställningshallar och magasin skulle skatta åt
          förgängelsen är tyvärr alltför sannolikt. Ett kulturarv som inte
          går att ersätta. "Jag kan inte längre ta ansvar för skyddet",
          säger avgående styresmannen. Museets styrelse har också förgäves
          gjort framställningar till Kulturdepartementet om behovet av att
          förstärka brandskyddet.
        </p>
        <p xml:id="i-BAm3djbRsvnpiHH7Gwp5e5">
          På samma sätt är det på Naturhistoriska riksmuseet, där de botaniska
          och zoologiska samlingarna ligger i en byggnad, som är oskyddat
          för brand. Det finns endast automatiskt brandlarm. Samlingarna
          förvaras till stor del i pappkartonger högt staplade på trähyllor
          eller i förvaringsskåp av trä. De äldsta herbarierna är från 1600-talet,
          men de ligger dock tillsammans med delar av Linnés samlingar i
          brandskåp som tål 120 minuters brand. Det är påfallande hur utomordentligt
          trångt och hoppackat övrigt material förvaras. Samlingarna utsätts
          inte bara för brandrisk utan även för annan förstörelse på grund
          av mycket låg luftfuktighet och hög temperatur. "Det är torrt
          som fnöske" säger museichefen i en intervju.
        </p>
        <p xml:id="i-Ay36QCaxGkXjMtE9PhF9jD">
          Nationalmuseum har liknande problem, som inte kan accepteras.
          Även här finns endast automatlarm. Ateljeer med brandfarliga vätskor
          finns i direkt anslutning till samlingarna.
        </p>
        <p xml:id="i-NsNHiDTw5TVQoTGPLrmkAZ">
          I Sirenen finns angivet ytterligare objekt, där riskerna beskrivs
          som helt oacceptabla. Bl.a. Gripsholms slott med statens unika
          porträttsamling är oskyddat. Strängnäs brandkår har en insatstid
          på 20 minuter och på den tiden kan hela slottet brinna kraftigt.
          Erfarenheterna från bl.a. Windsor Castle visar hur snabbt branden
          sprider sig i gamla slott med trätak, trägolv och träkonstruktioner
          för tornen.
        </p>
        <p xml:id="i-NgubeR7VCU6xG3hfhmCAaR">
          Katarina kyrka i Stockholm blev en totalskada trots att brandkåren
          var på plats inom 5 minuter.
        </p>
        <p xml:id="i-X1M8jrTdt2WsnUhCNqinvV">
          Min uppfattning är att det är helt nödvändigt att ordentliga
          riskanalyser görs för samtliga kulturbyggnader, att tekniker som
          sektioneringar/brandceller genomförs, att automatiska larm installeras
          samt att i möjligaste mån sprinklersystem av lämplig typ installeras
          och att Kulturdepartementet förvissar sig om att det finns ordentliga
          insatsplaner från brandförsvaret, att det finns beredskapsplaner
          och utbildningsplaner lokalt, att personalen motiveras för den
          dagliga tillsynen m.m.
        </p>
        <p xml:id="i-7GzJ448QZY7tQg7a5Eu6md">
          Europarådets kommitté för kulturarv utfärdade 1992 rekommendationer
          om skyddet av kulturbyggnader och dessas innehåll, som kan tjäna
          som underlag för åtgärdsplaner.
        </p>
        <p xml:id="i-Aip1m9Y4oNJGWoWtwa2YNP">
          I Sirenen säger kulturministern att hon är medveten om bristerna
          när det gäller brandskyddet, men att det också är intressekonflikter
          i verksledningarna. "Det kan exempelvis vara att kombinera antikvariska
          hänsyn med bästa möjliga brandskydd för föremål och byggnader."
          Detta är nog en missuppfattning, som lätt kan undanröjas genom
          en ordentligt genomförd riskanalys. Verksledningarna är inte alltid
          medvetna om riskerna och eftersom det inte finns någon myndighet
          eller annan som ställer krav på brandskyddet blir detta inte föremål
          för åtgärder i tillräcklig omfattning.
        </p>
        <p xml:id="i-ChYtjMSwdxS6D3kkNhQct8">
          Enligt räddingstjänstlagen åligger det brandförsvaret att kontrollera
          att ägaren lever upp till sitt ansvar och detta görs också när
          det gäller att minska riskerna för att människoliv ska komma i
          fara. Däremot har brandförsvaret inte varit lika intresserat av
          att göra föreläggande när det gäller skyddet för egendom. Detta
          bör givetvis rättas till, men det minskar inte ägarens ansvar
          för att skydda sin egendom. När det gäller svenska folkets kulturarv
          är det staten, dvs. Kulturdepartementet, som har ägaransvaret.
        </p>
        <p xml:id="i-Syzdh99QfPTrrugMwfamgq">
          I samband med min rundvandring kunde jag också konstatera att
          trångboddheten också medför att förvaringen av samlingarna inte
          är ändamålsenlig. Det radikala för att förbättra såväl brandskyddet
          som övrigt skydd av kulturskatterna vore att omgående flytta ut
          verkstäder, ateljéer etc. från museerna och att bygga ändamålsenliga
          magasin för förvaring av samlingarna. Själva museerna ska så långt
          det är möjligt säkras för såväl brand som inbrott genom lämpliga
          åtgärder.
        </p>
        <p xml:id="i-MSfB2j7UQp9ABEX7cMsvYD">
          Det politiska ansvaret för vårt kulturarv har regeringen och
          det måste således vara regeringen som förvissar sig om att kulturarvet
          skyddas på ett optimalt sätt och vidtar erforderliga åtgärder.
          Det är endast regeringen som kan tillse att nödvändiga finansiella
          resurser skapas för att så långt det är möjligt skydda vårt kulturarv.
          Till detta ska läggas vården av samlingarna och deras magasinering,
          som också hotas av förstörelse på grund av olämpliga förvaringsutrymmen.
        </p>
        <p xml:id="i-3e9gf59VnxNbtaDtbuHtCb">
          Mot bakgrund av ovanstående vill jag ställa följande frågor till
          kulturministern:
        </p>
        <p xml:id="i-TEMimGdWLQAvp4iuTwKkXY">
          Vilka åtgärder avser kulturministern, (som ytterst ansvarig för
          vårt kulturarv i form av byggnader och samlingar), vidta för att
          försäkra sig om att skyddet av (detta) skyndsammast förstärks?
        </p>
        <p xml:id="i-GoeqAzTHfMAL9ZZWWhEFtg">
          Hur kommer kulturministern framöver att prioritera kostnaderna
          av en kraftig minskning av riskerna för de oskyddade kulturskatterna
          när det gäller Kulturdepartementets budget?
        </p>
        <p xml:id="i-FSAoqNHmKGQLfy2oGXLfJU">
          Är kulturministern beredd att föreslå riksdagen ökade anslag
          för brandskydd?
        </p>
      </div>
    </body>
  </text>
</TEI>
