<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0228">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0228</head>
        <author who="i-WsL6SwK6LQaRZcU4RUxvKD">Linnéa Darell</author>
        <recipient who="i-8NR1Z8tejozuay7fUnQPDP">Barbro Holmberg</recipient>
        <topic>anhöriginvandring</topic>
        <docDate when="2004-01-15">den 15 januari</docDate>
        <status when="unknown" byWhom="Barbro Holmberg" byWhomId="i-8NR1Z8tejozuay7fUnQPDP" status="answered">besvarad</status>
        <external_id source="rdwebb">GR10228</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:228 av Linnéa Darell (fp) till statsrådet
          Barbro Holmberg om anhöriginvandring
        </IPQ_title>
      </div>
      <div type="IPQuestionBody">
        <p xml:id="i-MFyWo91zEHA62kUecbH4do">
          Det är snart två år sedan Anhörigkommittén avlämnade sitt delbetänkande
          SOU 2002:13 Vår anhöriginvandring. Ännu har riksdagen inte fått
          någon proposition att ta ställning till. På en fråga i kammaren
          i februari 2003 svarade dåvarande ansvarig minister Jan O Karlsson
          att regeringen avvaktade förhandlingarna om EG-direktiven kring
          familjeåterförening.
        </p>
        <p xml:id="i-VmcmErMLpzymwVhLa1HKq8">
          Nu har ytterligare ett år förflutit och fortfarande har ingenting
          hänt. Speciellt allvarligt är detta då det gäller gamla människor,
          som för sin trygghet och omvårdnad skulle behöva få återförenas
          med sina barn i Sverige. I min hemkommun Linköping finns ett gammalt
          par från Kosovo, 73 respektive 68 år gamla, som inte har några
          av sina barn eller släktingar kvar i hemlandet. Fyra av barnen
          finns i Sverige och är beredda att ta hand om sina föräldrar.
          Båda makarna har ett tillsynsbehov på grund av sjukdom och i Kosovo
          är deras tidigare hem skövlat.
        </p>
        <p xml:id="i-W5qoTpzQ6knYjyT2BjeqJG">
          Anhörigkommittén skriver i sitt betänkande att det har till exempel
          blivit omotiverat svårt för en äldre förälder, som blivit sjuk
          eller på annat sätt beroende av barnet, att få uppehållstillstånd.
          Kommittén föreslår att kraven på hushållsgemenskap, beroende redan
          i hemlandet och snar ansökan, upphör. I stället, skriver kommittén,
          ska som förutsättningar för uppehållstillstånd för föräldrar och
          vuxna barn gälla ett krav på beroende eller andra särskilda skäl.
        </p>
        <p xml:id="i-U6qNGHntnY394WEZxVzu5A">
          Jag tror tyvärr inte att mitt exempel är det enda. Men det speglar
          hur olycklig denna utdragna hantering av Anhörigkommitténs förslag
          är. För en gammal och sjuk människa bidrar varje dag av otrygghet
          och oro till ytterligare försvagning. Anhöriga undrar om det kommer
          att bli möjligt för sina föräldrar att få stanna i Sverige sina
          sista år.
        </p>
        <p xml:id="i-wfeyyZzv6nCtPwZ8pM1wu">
          Mina frågor till statsrådet Holmberg är:
        </p>
        <p xml:id="i-DdtzjD5qWxqBXMukmyffsd">
          1. Vilka initiativ har statsrådet tagit för att påskynda förhandlingarna
          kring EG-direktivet om familjeåterförening?
        </p>
        <p xml:id="i-Xxt4oT4qoBn3pEEmKVe9PZ">
          2. I avvaktan på EG-direktivet är statsrådet beredd att ta initiativ
          till regeländringar i syfte att underlätta familjeåterförening
          avseende gamla föräldrar och vuxna barn, i enlighet med Anhörigkommitténs
          förslag?
        </p>
      </div>
    </body>
  </text>
</TEI>
