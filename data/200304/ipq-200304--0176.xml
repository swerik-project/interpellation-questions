<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0176">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0176</head>
        <author who="i-BUYvEhrSc9gnHcd6iS4eDJ">Allan Widman</author>
        <recipient who="i-CcdZckB2ErC625pmVtogZg">Leni Björklund</recipient>
        <topic>utveckling av nätverksbaserat försvar</topic>
        <docDate when="2003-12-02">den 2 december</docDate>
        <status when="2003-12-12" byWhom="Leni Björklund" byWhomId="i-CcdZckB2ErC625pmVtogZg" status="answered">besvarad</status>
        <external_id source="rdwebb">GR10176</external_id>
        <debate>
          <turn when="2003-12-12 11:37:31" duration="278">Leni Björklund (S)</turn>
          <turn when="2003-12-12 11:42:06" duration="261">Allan Widman (Fp)</turn>
          <turn when="2003-12-12 11:46:23" duration="201">Leni Björklund (S)</turn>
          <turn when="2003-12-12 11:49:40" duration="212">Allan Widman (Fp)</turn>
          <turn when="2003-12-12 11:53:09" duration="185">Leni Björklund (S)</turn>
          <turn when="2003-12-12 11:56:10" duration="132">Allan Widman (Fp)</turn>
          <turn when="2003-12-12 11:58:19" duration="156">Leni Björklund (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:176 av Allan Widman (fp) till försvarsminister
          Leni Björklund om utveckling av nätverksbaserat försvar
        </IPQ_title>
      </div>
      <div type="IPQuestionBody">
        <p xml:id="i-15hYAAS9dTibb5LeFk6Zjn">
          Som relativt nyvald ledamot av försvarsutskottet utgick jag från
          att förbandsenheter inom olika vapengrenar kunde kommunicera med
          varandra och rent av utarbeta gemensamma lägesbilder. Efterhand
          har detta antagande visat sig djärvt.
        </p>
        <p xml:id="i-4F6RAtZDzydmLpCdcS4wfP">
          På annat sätt kan den beslutsamhet och uppståndelse som präglar
          planerna på ett nätverksbaserat försvar (NBF) inte tolkas. Målet
          för arbetet, som enligt de flesta bedömare ligger minst 15 år
          bort i tiden, är nämligen just detta att säkerställa en snabb
          och säker kommunikation mellan förbandsenheter och vapensystem
          samt upprätta gemensamma och relevanta lägesbilder.
        </p>
        <p xml:id="i-4FSYzhoQENKqhwChAfJYQK">
          Hur detta ska gå till konkret är emellertid ännu inte fastlagt.
          Enligt Statskontoret, som på regeringens vägnar följer och granskar
          projektet inom Försvarsmakten, är arbetet inte målstyrt (Statskontorets
          PM från den 24 mars 2003). Målen kommer att preciseras under arbetets
          gång med utgångspunkt i "de slutsatser och erfarenheter som kan
          dras i samband med att olika lösningar testas och verifieras".
        </p>
        <p xml:id="i-Hc4HLGiv5Abprb1VVkTpRh">
          Uttryckt på ren svenska torde detta innebära att man gett sig
          ut på en resa där slutdestinationen efter tre års färd ännu inte
          är fastställd. Jag delar Statskontorets bedömning att tillvägagångssättet
          innehåller risker och skapar problem när det gäller styrning och
          uppföljning.
        </p>
        <p xml:id="i-PpCCM6TWzaTSczKbXvtzuv">
          Ett problem i sammanhanget är att kostnaderna för övergången
          till ett försvar med NBF inte enkelt låter sig fastställas. Både
          Statskontoret och Försvarsmakten menar att dessa inte är möjliga
          att bestämma @ eller att detta i vart fall förefaller mindre angeläget.
          När det gäller kostnaderna för det löpande utvecklingsarbetet
          och huvudaktiviteterna fram till 2006 finns det tydligen uppgifter.
          Dessa är dock belagda med sekretess.
        </p>
        <p xml:id="i-F3yLvau7dzAa3RvsJYVtTL">
          Det råder ingen tvekan om att kostnaderna för både utveckling
          och tillförseln av ny materiel avseende NBF är betydande. Samtidigt
          är det tydligt att försvarets ekonomiska ramar, alldeles oavsett
          politiska majoritetsförhållanden, inte lär öka i en nära framtid.
          Projektet kommer därför med nödvändighet att behöva ställas mot
          andra satsningar både inom och utom materielanslaget. Att regering
          och riksdag under besluts- och utvecklingsfasen då saknar ett
          tillförlitligt ekonomiskt underlag är naturligtvis i grunden oacceptabelt.
        </p>
        <p xml:id="i-Bqu59rtopmvN9TQQUVbk4B">
          Till saken hör också att Sverige inte är ensamt om att utveckla
          sitt försvar i den här riktningen. Samtliga länder i Västeuropa,
          och icke minst USA, bedriver ett liknande arbete, dock ofta med
          ekonomiska resurser som vida överstiger våra. Mot denna bakgrund
          och det gynnsamma säkerhetsläget bör också övervägas huruvida
          en lugnare utvecklingstakt kan ge viktiga fördelar? Ekonomiskt
          skulle det ta sig uttryck i att vi kan utnyttja investeringar
          i utvecklingskostnader som andra länder tagit på sig. Strukturellt
          genom att avvakta de teknikval som främst Nato och övriga EU-länder
          kommer att göra. Att utveckla ett svenskt nätverk som riskerar
          att inte vara kompatibelt med dessa aktörer och deras plattformar
          blir ju mer eller mindre bortkastat.
        </p>
        <p xml:id="i-B3LHpuFt6m3rtmhWqnjBXW">
          Inte heller inom landets gränser är Försvarsmaktens arbete unikt.
          Just nu pågår upphandling av ett nytt kommunikationssystem för
          blåljusmyndigheterna. Till funktion och innehåll påminner detta
          mycket om NBF. Systemet ska vara gemensamt för flera olika myndigheter,
          kommunikationen ska kunna ske skyddat och möjliggöra bland annat
          gemensamma lägesbilder samt integration av sensorer. Dessvärre
          tyder mycket på att samordningssträvan mellan detta projekt och
          NBF varit svag. Enligt uppgift kommer inte Försvarsmakten att
          vara en del i systemet, åtminstone inte från början. Man kommer
          till exempel att kunna ringa in och bli uppringd på samma villkor
          som allmänheten. Även om FMV handlagt själva upphandlingen av
          kommunikationssystemet har kravspecifikationerna tillkommit genom
          andras försorg. Risken för att statsmakten till stor del kommer
          att betala två gånger för samma sak synes uppenbar!
        </p>
        <p xml:id="i-6E7MuBruD7XoLobmYJC6ve">
          Jag hyser en uppriktig oro för att Försvarsmakten om sju eller
          åtta år har bundit en stor andel av sitt anslag till införande
          av NBF och att andra komponenter som förbandsutbildning och vapensystem
          fått stryka på foten. Om det vill sig riktigt illa kan Försvarsmakten
          också tvingas ha ett särskilt system för kommunikation med blåljusmyndigheterna
          och kanske ytterligare ett vid deltagande i internationella insatser.
          Det ligger i allas intresse att motverka uppkomsten av en sådan
          situation.
        </p>
        <p xml:id="i-8ddF7PoEicB3zfFMg7R82V">
          Med anledning av det anförda vill jag ställa följande fråga till
          försvarsministern:
        </p>
        <p xml:id="i-K6BRrcuo75wVWL8RZgS7WE">
          Vilka åtgärder har ministern vidtagit och vilka åtgärder avser
          ministern att vidta för att uppnå kostnadseffektivitet i vid bemärkelse
          när det gäller utvecklingen av NBF inom Försvarsmakten och på
          vilket sätt är ministern beredd att ge riksdagen bättre förutsättningar
          att väga detta projekt mot andra, angelägna försvarsbehov?
        </p>
      </div>
    </body>
  </text>
</TEI>
