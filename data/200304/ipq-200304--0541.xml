<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0541">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0541</head>
        <author who="i-KoshphacAWMdvHAZ62MAi2">Lars Bäckström</author>
        <recipient who="i-STyFs6Gu3boin31eFp1bNM">Thomas Bodström</recipient>
        <topic>tortyr och diplomatiska garantier</topic>
        <docDate when="2004-05-21">den 21 maj</docDate>
        <status when="unknown" byWhom="Laila Freivalds" byWhomId="i-4CwyNH4xXJhZj5wdBAzmSY" status="answered">besvarad</status>
        <external_id source="rdwebb">GR10541</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:541 av Lars Bäckström (v) till justitieminister
          Thomas Bodström om tortyr och diplomatiska garantier
        </IPQ_title>
      </div>
      <div type="IPQuestionBody">
        <p xml:id="i-XNjkZiBvjsxrmUd9T2SCc9">
          Regeringen beslutade vid ett extra regeringssammanträde den 18
          december 2001 att avvisa två egyptiska medborgare till hemlandet.
          Regeringen ansåg att de bägge männen var flyktingar, men att det
          fanns synnerliga skäl att ändå avvisa dem eftersom de bedömdes
          som misstänkta terrorister.
        </p>
        <p xml:id="i-PR2YyHp7Jp8fyTr8TvZ96o">
          Innan avvisningsbeslutet fattades och verkställdes hade den svenska
          regeringen haft kontakter med den egyptiska regeringen beträffande
          de egyptiska myndigheternas behandling av männen. Regeringen mottog
          en aide-memoire från den egyptiska regeringen den 13 december
          2001 i vilken förklarades att männen skulle behandlas med full
          respekt för deras mänskliga rättigheter i enlighet med den egyptiska
          konstitutionen och lagen.
        </p>
        <p xml:id="i-S2Wa9LYjcF9S95qcknxEPN">
          Inhämtandet av dessa garantier hemlighölls för männen och deras
          juridiska ombud. Regeringen såg även till att de juridiska ombuden
          inte informerades om avvisningsbesluten innan de verkställts och
          männen redan befann sig i fängelse i Egypten. Genom detta tillvägagångssätt
          förhindrade regeringen att avvisningen prövades av Europadomstolen
          innan den verkställdes. Det ena juridiska ombudet hade i förväg
          informerat regeringen om sin avsikt att begära prövning av Strasbourgdomstolen
          av ett eventuellt avvisningsbeslut.
        </p>
        <p xml:id="i-McCJ37cQk5dPtFJEiyq36t">
          Sedan männen överlämnats till den egyptiska säkerhetspolisen
          har det framkommit uppgifter om att männen utsatts för systematisk
          tortyr, bland annat genom elektricitet mot känsliga kroppsdelar
          under läkarkontroll. Den svenska regeringen fick vetskap om tortyren
          redan vid det absolut första besöket som företrädare för den svenska
          ambassaden gjorde hos männen i fängelset i slutet av januari 2002.
          Ändå har den svenska regeringen undanhållit eller förringat denna
          information inte bara för människorättsorganisationer utan även
          för de internationella organ som granskat ärendena.
        </p>
        <p xml:id="i-YRa1vdJF53PrqSbdbGDk1u">
          När UD-representanter sammanträffade med Amnesty International
          kände de till uppgifterna om tortyr men förnekade ändå anklagelserna.
          FN:s kommitté för mänskliga rättigheter har riktat skarp kritik
          mot den svenska regeringen för en undermålig uppföljning av de
          så kallade garantierna. En av männen frisläpptes hösten 2003 i
          brist på bevis. Den andre mannen har nyligen på nytt dömts till
          25 års fängelse av en militärdomstol i en rättegång, som inte
          uppfyller grundläggande krav för att kunna betraktas som rättvis.
        </p>
        <p xml:id="i-6fWJmuYV3v5TqGWNDqoS2v">
          Garantierna har således visat sig fullständigt värdelösa och
          den svenska regeringen har allvarligt kränkt männens mänskliga
          rättigheter enligt för Sverige bindande internationella konventioner.
        </p>
        <p xml:id="i-M44V8mH98YhjJYxiBYoFfN">
          Det har nu dessutom framkommit uppgifter genom undersökningar
          av redaktionen för TV-programmet Kalla fakta att avvisningen ska
          ha genomförts av säkerhetsagenter från USA i ett flygplan som
          permanent är uthyrt till USA:s regering. Den svenska säkerhetspolisen
          ska vidare överlämnat männen till USA-agenterna på Bromma. Dessa
          har därefter på svensk mark utsatt männen för en behandling som
          antagligen kan karakteriseras som grym, omänsklig och förnedrande
          enligt de kriterier som gäller enligt artikel 3 i den europeiska
          konventionen om de mänskliga rättigheterna.
        </p>
        <p xml:id="i-Pno5hPu4s6Nsj9cUnguxhR">
          Agenterna dolde sina ansikten under huvor, klippte sönder männens
          kläder, tvingade in stolpiller i deras ändtarm, satte på dem blöjor
          och ögonbindlar och drog på dem overaller. I planet hängdes männen
          upp i speciella selar.
        </p>
        <p xml:id="i-SoLYpHSy1Po3geCGWBYFxe">
          Det finns även uppgifter som säger att det senare och vid flera
          ytterligare tillfällen förekommit att svenska myndigheter delegerat
          verkställighet av avvisningsbeslut till främmande makt.
        </p>
        <p xml:id="i-6yiUkv8ixgJe5EcpvEB2Xt">
          De händelser som beskrivits ovan är allvarliga och bör debatteras
          i riksdagen. Frågorna berör flera departement och det kan diskuteras
          till vilket statsråd frågorna bör ställas, justitieministern,
          migrationsministern eller statsministern som har det övergripande
          ansvaret för regeringens arbete. I denna interpellation är frågorna
          ställda till justitieministern men det ankommer naturligtvis på
          regeringen att inom sig bedöma vem som lämpligast kan svara på
          nedanstående frågor.
        </p>
        <p xml:id="i-WUrBySMdBbqpnsgQkzqv2S">
          Mot denna bakgrund vill jag fråga justitieminister Thomas Bodström:
        </p>
        <p xml:id="i-7w3HKveiRGmFFqisiZDNyv">
          1. Vilka åtgärder tänker ministern vidta för att förhindra att
          det i framtiden äger rum någon mer avvisning av personer som hotas
          av tortyr med hänvisning till att hemlandsregeringen garanterat
          att avstå från tortyr eller andra kränkningar av mänskliga rättigheter?
        </p>
        <p xml:id="i-5kitLwz2L5T7mnUKzESb9n">
          2. Hur avser ministern att motverka det förhållandet att så kallade
          diplomatiska garantier mot tortyr efter det svenska exemplet vunnit
          spridning över världen och nu av ledande MR-organisationer betraktas
          som ett viktigt verktyg för regeringar att kringgå det absoluta
          förbudet mot tortyr eller avvisningar till ett land där vederbörande
          riskerar tortyr?
        </p>
        <p xml:id="i-YVsAJXGEZkRHryh7751oj1">
          2. Är ministern beredd att vidta åtgärder för att säkerställa
          att verkställighet av avvisningsbeslut i framtiden inte delegeras
          till främmande makt?
        </p>
      </div>
    </body>
  </text>
</TEI>
