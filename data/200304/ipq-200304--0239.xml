<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0239">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0239</head>
        <author who="i-JZKa6caqdSKy8yhUyfEJeU">Bo Könberg</author>
        <recipient who="i-ESKbhHz2VETwMj9meYcmxk">Lars Engqvist</recipient>
        <topic>införande av vårdgarantin</topic>
        <docDate when="2004-01-22">den 22 januari</docDate>
        <status when="unknown" byWhom="Lars Engqvist" byWhomId="i-ESKbhHz2VETwMj9meYcmxk" status="answered">besvarad</status>
        <external_id source="rdwebb">GR10239</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:239 av Bo Könberg (fp) till socialminister
          Lars Engqvist om införande av vårdgarantin
        </IPQ_title>
      </div>
      <div type="IPQuestionBody">
        <p xml:id="i-VgB5gEPnfCJiAoya18GAh5">
          I valrörelsen 2002 var statsminister Göran Persson, landstingsförbundets
          ordförande Lars Isaksson och socialminister Lars Engqvist överens
          om att en nationell vårdgaranti skulle införas. Enligt statsministern
          skulle staten skjuta till de pengar som krävdes för att landstingen
          ska kunna arbeta bort köerna.
        </p>
        <p xml:id="i-5jK26CazMF22kRfLTf7Mzb">
          Vi har nu sett resultaten av den senaste Dagmaröverenskommelsen
          mellan stat och landsting. Inte ens under 2004 uppfylls socialdemokraternas
          löften. Sveriges sjuka får fortsätta vänta på den trygghet de
          blivit lovade. Försäkringskassan får fortsätta betala ut pengar
          till alla dem som skulle kunna arbeta, bara de fick de operationer
          och behandlingar de väntar på.
        </p>
        <p xml:id="i-M6rs6tKAqJ6snvVEWBng9m">
          Hur många år ska det ta för socialdemokraterna att genomföra
          det som den borgerliga regeringen klarade under sitt första år,
          år 1992? Den genomförda vårdgarantin lät sedan den socialdemokratiska
          regeringen förfalla efter sin valseger 1994.
        </p>
        <p xml:id="i-AJSbmNpKwFL9GvAXR8ZCcL">
          Sveriges sjukvård har flera förtjänster. Många kan vittna om
          att när man väl får vård så håller den en hög standard. De största
          bristerna är bristen på husläkare, de långa väntetiderna på planerade
          operationer och bristerna inom psykiatrin.
        </p>
        <p xml:id="i-FSEqNGHku9o456xZF7K5ws">
          Vårdköer beror i första hand inte på resursbrist. Det är enbart
          de få som blir friska av sig själva eller avlider i kön som inte
          i sinom tid får sjukvårdens hjälp. Patienter som har fått ett
          beslut om en behandling får behandlingen förr eller senare. Man
          vinner inget på att dra ut på tiden. Tvärtom går pengar förlorade,
          för det finns många patienter som skulle kunna gå tillbaka till
          arbetet om de bara fick den vård de har rätt till. Vårdköer beror
          på dålig planering och fel politiska signaler till sjukvården.
        </p>
        <p xml:id="i-Fe6MAhhEgzyyoqAGBGQxgk">
          Vårdgarantin är en beprövat effektiv lösning för att snabbt krympa
          vårdköerna. Våren 1991 biföll riksdagen en folkpartimotion om
          en vårdgaranti på tre månader. Den genomfördes från och med 1992
          efter den borgerliga valsegern. För att kompensera landstingen
          för "puckelkostnaden" fick de första året ett engångsbidrag på
          500 miljoner kronor.
        </p>
        <p xml:id="i-VsgBUNuJ5TJkmnjUoWMigJ">
          Snabbare än någon väntat började kötiderna och köerna att minska.
          Förmodligen aldrig förr och definitivt aldrig senare har kötiderna
          varit så korta som under 1993 och 1994. Tiotusentals patienter
          fick en kortare väntan.
        </p>
        <p xml:id="i-rxzH4TwLsZ1hxgJnGKs4e">
          Det har ibland antytts att succén berodde på att den ansvarslösa
          borgerliga regeringen öste pengar över sjukvården. Så var inte
          fallet. Under den ekonomiska krisen i början av 90-talet minskade
          sjukvårdens resurser i stället för att som tidigare öka. Minskningen
          var enligt landstingsförbundets ekonomer i fast penningvärde totalt
          5 % under den borgerliga treårsperioden. Under samma tid ökade
          prestationerna med drygt 8 % och nådde en nivå som förmodligen
          fortfarande är den högsta som uppnåtts i svensk sjukvård.
        </p>
        <p xml:id="i-T9sAkkyqtzKKorTwjwBQ6P">
          Sedan hamnade socialdemokraterna i regeringsställning i landet
          och i alla landsting utom ett. Vårdgarantin förföll och ersattes
          efter några år formellt med en behandlingsgaranti, som knappt
          garanterade något alls.
        </p>
        <p xml:id="i-HyixfcnZYaPs6yu7GozvMn">
          Snart insåg ledande socialdemokrater att vårdgarantin hade sina
          fördelar. År 1997 föreslog en enig statlig utredning att garantin
          skulle återinföras från den 1 januari 1999. Sedan dess har datumet
          skjutits framåt år för år.
        </p>
        <p xml:id="i-WL1VszacxRFv52rBTjj44R">
          Varje år säger socialministern att garantin förmodligen ska genomföras
          året efter, eller att det ska diskuteras om den kan införas året
          efter. Före valet 2002 skrev Lars Engqvist i Hallandsposten att
          regeringen och Landstingsförbundet skulle "diskutera förutsättningarna
          för att införa en vårdgaranti redan den 1 januari 2003".
        </p>
        <p xml:id="i-YVXC6zMY5BVUJpvTF9srRi">
          Strax efter valet, inför 2002 års förhandlingar med Landstingsförbundet
          sa socialministern till Dagens Medicin: "Vårdgarantin kommer inte
          att gälla från den 1 januari 2003, men helt säkert inom något
          år." Det senast nämnda datumet var den 1 januari 2004, alltså
          fem år efter det första förslaget. De nu strandade förhandlingarna
          innebär att Sveriges köande patienter får fortsätta att vänta.
        </p>
        <p xml:id="i-Qc3FHumLqKqG43gJgr2EJB">
          Folkpartiets och de övriga borgerliga partiernas förslag till
          vårdgaranti ger patienten rätt att få vård inom tre månader efter
          det att behovet fastslagits. Klarar inte det egna landstinget
          av detta så har patienten rätt att på hemlandstingets bekostnad
          få sin vård utförd i ett annat landsting eller hos en annan vårdgivare.
          Den valfriheten ska omfatta hela landet.
        </p>
        <p xml:id="i-NfKRYeZN58vLeeCuBW9UNv">
          Denna nationella vårdgaranti ska omfatta alla medicinskt motiverade
          behandlingar, och den ska gälla för alla åldrar. Den ska också
          gälla för andra områden i vården där det i dag finns långa väntetider:
          Man ska nå sin husläkare eller vårdcentral samma dag kontakten
          tas. Man ska få träffa läkaren inom fem dagar, när vårdgarantin
          är fullt genomförd inom 48 timmar. Ska man träffa någon annan
          specialist ska väntetiden vara högst två månader.
        </p>
        <p xml:id="i-HHVWHgdygFbQHpx5agB5Wu">
          Hade folkpartiet fått råda hade vårdgarantin kunnat införas från
          den 1 januari 2004. Vi hade i årets förslag till statsbudget anslagit
          en miljard till införandet, fördelat på 2004 och 2005. Våra förslag
          röstades ner i kammaren, och vi undrar nu hur socialministern
          har tänkt sig att hålla sitt vallöfte. Mina frågor är:
        </p>
        <p xml:id="i-7ymYhNiBURDSQ4wHgGP2k2">
          1. När bedömer statsrådet nu att en nationell vårdgaranti kommer
          att införas?
        </p>
        <p xml:id="i-FrXAyG54Y5YvzoudpRM6UM">
          2. Hur mycket räknar socialministern med att staten måste skjuta
          till övergångsvis för att garantin ska införas?
        </p>
      </div>
    </body>
  </text>
</TEI>
