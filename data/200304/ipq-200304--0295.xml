<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0295">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0295</head>
        <author who="i-LDb1GxQGG47N4mNNZ13jSZ">Martin Andreasson</author>
        <recipient who="i-STyFs6Gu3boin31eFp1bNM">Thomas Bodström</recipient>
        <topic>hyresförmedling till juridiska personer</topic>
        <docDate when="2004-02-13">den 13 februari</docDate>
        <status when="2004-03-02" byWhom="Lars-Erik Lövdén" byWhomId="i-6qjD2tsSCtsrmXQjy7mtCJ" status="answered">besvarad</status>
        <external_id source="rdwebb">GR10295</external_id>
        <debate>
          <turn when="2004-03-02 15:37:02" duration="249">Lars-Erik Lövdén (S)</turn>
          <turn when="2004-03-02 15:41:08" duration="264">Martin Andreasson (Fp)</turn>
          <turn when="2004-03-02 15:45:28" duration="127">Lars-Erik Lövdén (S)</turn>
          <turn when="2004-03-02 15:47:31" duration="245">Martin Andreasson (Fp)</turn>
          <turn when="2004-03-02 15:51:32" duration="151">Lars-Erik Lövdén (S)</turn>
          <turn when="2004-03-02 15:53:52" duration="131">Martin Andreasson (Fp)</turn>
          <turn when="2004-03-02 15:56:00" duration="80">Lars-Erik Lövdén (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:295 av Martin Andreasson (fp) till justitieminister
          Thomas Bodström om hyresförmedling till juridiska personer
        </IPQ_title>
      </div>
      <div type="IPQuestionBody">
        <p xml:id="i-LnEWx6RVHL8QVq5AUUqoce">
          Riksdagen beslutade den 5 juni 2003 att införa en skyldighet
          för de fastighetsmäklare som förmedlar enbart hyresrätter (hyresförmedlare)
          att registrera sig hos Fastighetsmäklarnämnden (prop. 2002/03:71).
          Genom att hyresförmedlarna registrerar sig ställs de, precis som
          övriga fastighetsmäklare, under Fastighetsmäklarnämndens tillsyn.
        </p>
        <p xml:id="i-FS8utT83h8WoaeWMycrg2b">
          De nya bestämmelserna innebär också att det i fastighetsmäklarlagens
          21 § tas in en hänvisning till hyreslagens bestämmelser om prisreglering
          på förmedling av hyreslägenheter för bostadsändamål. Prisregleringen
          innebär ett tak på den förmedlingsavgift som får tas ut av den
          bostadssökande, för närvarande 3 000 kr inklusive moms, och gäller
          oavsett om det är en fysisk eller juridisk person som efterfrågar
          tjänsten.
        </p>
        <p xml:id="i-5L8Ekp4uxyjYYAqtWrqjQh">
          Att hyresförmedling till juridiska personer, även av tillfälliga
          bostäder, nu ställs under Fastighetsmäklarnämndens tillsyn på
          samma villkor som hyresförmedling till privatpersoner har skapat
          stor osäkerhet i hyresförmedlingsbranschen. När uppdragsgivare
          är företag efterfrågar de ofta omfattande kringtjänster utöver
          den rena hyresförmedlingen. Frågan om vilka tjänster som faller
          innanför ramarna för prisregleringen ställs då på sin spets. Eftersom
          lagen föreskriver att hyresförmedlarna registrerar sig hos Fastighetsmäklarnämnden
          senast den 31 mars 2004, det vill säga om knappt två månader,
          krävs här skyndsamma åtgärder för att skapa stabila och förutsebara
          arbetsvillkor för hyresförmedlarna.
        </p>
        <p xml:id="i-LuELiYtcfJ8y7MLzWczicr">
          Förmedling av tillfälliga personalbostäder till företag, så kallad
          relocation, syftar till att tillgodose företagens behov av att
          hjälpa sina medarbetare till en bostad. När nyckelpersoner ska
          tillträda särskilda uppdrag är företagen ofta nödgade att tillhandahålla
          en tillfällig boendelösning. Det typiska fallet handlar om ett
          temporärt boende på mellan tre månader och tre år i något av storstadsområdena.
          De företag som efterfrågar denna typ av tjänster är både svenska
          och utländska, och den personal som behöver tillfälligt boende
          har redan ett annat boende i andra delar av Sverige eller i utlandet.
          År 2003 genomfördes ca 5 000 förmedlingsuppdrag från företag i
          hela Sverige.
        </p>
        <p xml:id="i-PdC46BKAT1LdcW5TMt2ZX4">
          Av företag får förmedlarna ofta omfattande uppdrag som inte bara
          handlar om att rent tekniskt tillhandahålla listor på tänkbara
          bostäder utan också om att sålla bland objekten, hjälpa till med
          praktiska frågor i samband med flytten, ge juridisk rådgivning
          samt tillhandahålla det stöd och den information som behövs för
          att den inflyttande snabbt ska komma till rätta i sin nya hemstad
          eller i sitt nya land. Det bör också nämnas att många storföretag
          som tidigare löste dessa frågor genom att äga egna fastigheter
          i storstäderna nu har sålt dessa och övergått till att vända sig
          till hyresförmedlare.
        </p>
        <p xml:id="i-XxijAiAkqtkKe1pFHZtWrs">
          Hur komplex den tjänst som efterfrågas är varierar givetvis mellan
          uppdragen, men det kan i varje fall konstateras att de omkostnader
          som normalt är förknippade med ett relocations-uppdrag ligger
          långt över det tak på 3 000 kr inklusive moms som har föreskrivits
          med stöd av 12 kap. 65 a § första stycket jordabalken och som
          nu också har tagits in i 21 § fastighetsmäklarlagen.
        </p>
        <p xml:id="i-EpNDqE4nz9AkMAyQ2okgMQ">
          I proposition 2002/03:71 konstaterar regeringen att ersättningen
          bör vara av sådan storlek att det finns goda förutsättningar att
          bedriva en seriös och väl fungerande bostadsförmedlingsverksamhet
          med rimligt ekonomiskt utbyte. Det måste, fastslår regeringen,
          finnas möjlighet att få verksamheten att gå runt lagligt. Att
          ha ett tak på förmedlingsavgiften på 3 000 kr även vid förmedling
          till juridiska personer skulle helt slå undan benen för all sådan
          verksamhet.
        </p>
        <p xml:id="i-E4RWm9AqPR78u7xRDXtWid">
          Att det finns förmedlare som erbjuder skräddarsydda tjänster
          till de företag som behöver tillfälliga personalbostäder betyder
          mycket för att tillvarata dynamiken i det svenska näringslivet.
          Det är också av stor betydelse för Sverige som investeringsland,
          eftersom möjligheten att hitta bostäder åt anställda är en viktig
          faktor som vägs in av utländska investerare inför eventuella satsningar
          i Sverige.
        </p>
        <p xml:id="i-NwFWHJUF8rvrHF6s83b7aE">
          Det är också uppenbart att hyresförmedling till företag ligger
          utanför det område som har motiverat införandet av en prisreglering
          på hyresförmedling. Taket på förmedlingsavgiften har ju hänsynen
          till den enskilde konsumenten som motiv, men den förmedling som
          sker till företag sker definitionsmässigt mellan juridiska personer.
        </p>
        <p xml:id="i-G8M2KBZXp6nL5g8NuJuMpa">
          Folkpartiet liberalerna är överens med regeringen om att det
          finns ett konsumentintresse på hyresförmedlingsmarknaden som behöver
          bevakas. Det ligger dock i sakens natur att konsumentintresset
          endast gör sig gällande vid förmedling av hyreslägenheter till
          fysiska personer. Det är inte rimligt att juridiska personer inte
          har fri avtalsrätt och att de ska skyddas av en konsumentlagstiftning
          som inte är relevant för deras behov av tillfälliga personalbostäder.
          Yrkesmässig hyresförmedling till juridiska personer handlar inte
          om ett konsumenträttsligt förhållande utan är en sedvanlig affärsmässig
          avtalsrelation mellan företag.
        </p>
        <p xml:id="i-DUcuMMCEzA2BGu6xqP1EQt">
          Jag vill därför fråga statsrådet följande:
        </p>
        <p xml:id="i-X4i8ZXAZRNGrFfwNNCNLHW">
          Avser statsrådet att vidta lämpliga åtgärder för att före den
          31 mars 2004 säkerställa att den prisregleringsbestämmelse som
          nämns i 21 § fastighetsmäklarlagen inte ska omfatta förmedling
          av hyreslägenheter till juridiska personer för temporärt boende?
        </p>
      </div>
    </body>
  </text>
</TEI>
