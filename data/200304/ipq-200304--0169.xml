<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0169">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0169</head>
        <author who="i-Evjo9hsKrPvb3KMyegAipb">Cecilia Magnusson</author>
        <recipient who="i-STyFs6Gu3boin31eFp1bNM">Thomas Bodström</recipient>
        <topic>barn i familjevåldssituationer</topic>
        <docDate when="2003-11-28">den 28 november</docDate>
        <status when="unknown" byWhom="Thomas Bodström" byWhomId="i-STyFs6Gu3boin31eFp1bNM" status="answered">besvarad</status>
        <external_id source="rdwebb">GR10169</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:169 av Cecilia Magnusson (m) till justitieminister
          Thomas Bodström om barn i familjevåldssituationer
        </IPQ_title>
      </div>
      <div type="IPQuestionBody">
        <p xml:id="i-LbgAycVfxQQhTRJJSwP2MY">
          Ännu ett barn, en liten tvååring, blev denna vecka berövad hela
          sin trygghet, då modern blev ihjälslagen i hemmet. Trots att kvällen
          var sen bevittnade barnet dödsmisshandeln.
        </p>
        <p xml:id="i-Ed5arNpfVGvieGb8aZNk8V">
          I detta extrema fall är nu barnet uppmärksammat av rättsväsendet
          och får förhoppningsvis också stöd och behandling för de upplevelser
          det varit tvunget att vara med om. Förmodligen var inte detta
          den första misshandelsupplevelsen i denna unga människas liv.
        </p>
        <p xml:id="i-HSnLAwntBr4xd7hPthigky">
          Det är fel att våldet måste gå så långt att föräldrar misshandlas
          till döds för att barnens utsatthet ska uppmärksammas. Så är dock
          förhållandena i dag, i såväl medier som rättsväsende och övriga
          myndigheter. Hundratusentals barn har erfarenheter av eller lever
          just nu i en krigsliknande situation med ständig oro för kommande
          våldsinslag i deras unga liv. Det är inte våldet på gator och
          torg som injagar fruktan hos dem @ det är våldet som sker på den
          plats som borde vara deras största trygghet, våldet i hemmet.
        </p>
        <p xml:id="i-Ayw3GLsGWbwvEELh1Q3Bxo">
          För några veckor sedan uttalade justitieministern till nyhetsbyrån
          TT att han nu skulle föreslå att barn som är i en livssituation
          med familjevåld skulle anses som brottsoffer. Detta uttalande
          väcker stor förvirring. Som hjälp att förklara anledningen till
          förvirringen citerar jag socialutskottets betänkande 02/03:15
          över proposition 02/03:53 Stärkt skydd för barn i utsatta situationer,
          justitieutskottets yttrande: "Begreppet brottsoffer är okänt i
          den straffprocessuella lagstiftningen. Den som blivit utsatt för
          brott är målsägande."
        </p>
        <p xml:id="i-5f7Hp3adzVsYr6h8pTNpnS">
          Anledningen till citatet var en motion som krävde en lagändring
          som innebär att barnet ska bli målsägande i familjevåldsbrott.
          Motionen avslogs av riksdagsmajoriteten så sent som i maj detta
          år.
        </p>
        <p xml:id="i-Y42fJEFi1ZTk6SjZnpSZSD">
          Avser justitieministern med anledning av ovanstående uttalande
          i medierna att föreslå förändringar i lagstiftningen som innebär
          att barn i familjevåldssituationer ska anses som målsägande?
        </p>
      </div>
    </body>
  </text>
</TEI>
