<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0217">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0217</head>
        <author who="i-Ry3pP9VZKrW87Vcxq73jQG">Carl B Hamilton</author>
        <recipient who="i-3kVCtR7mCK6mW2F6oaBMR5">Göran Persson</recipient>
        <topic>alliansfrihetens ändrade innebörd</topic>
        <docDate when="2004-01-05">den 5 januari</docDate>
        <status when="unknown" byWhom="Göran Persson" byWhomId="i-3kVCtR7mCK6mW2F6oaBMR5" status="answered">besvarad</status>
        <external_id source="rdwebb">GR10217</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:217 av Carl B Hamilton (fp) till statsminister
          Göran Persson om alliansfrihetens ändrade innebörd
        </IPQ_title>
      </div>
      <div type="IPQuestionBody">
        <p xml:id="i-RZqt5XGcvY97a8x9cAsTwX">
          Under luciahelgen 2003 misslyckades EU:s stats- och regeringschefer
          att fatta beslut om en ny grundlag för EU. I det förslag som låg
          på bordet fanns framförhandlade politiska överenskommelser bland
          annat på det säkerhets- och försvarspolitiska området.
        </p>
        <p xml:id="i-DSRwwEVcbKqkhWP28cwxVX">
          Inget ont som inte har något gott med sig. Toppmötets misslyckande,
          att nå enighet om EU:s grundlag på andra områden än utrikes- och
          säkerhetspolitikens, ger oss i Sverige tid och möjlighet att analysera
          Europas, och därmed Sveriges, delvis nya försvars- och säkerhetspolitiska
          situation, samt dess konsekvenser. Den inhemska berednings- och
          beslutsprocessen bör äga rum i ordnade former, och som tillåter
          en öppen och grundlig analys. Sveriges politik får inte förfalla
          till enbart reaktioner på andra länders agerande i internationella
          förhandlingar, brev och halvkvädna visor.
        </p>
        <p xml:id="i-NT9bH8Gh1x35rUdoMiN2cF">
          Svenska myter möter europeisk verklighet
        </p>
        <p xml:id="i-4Pxp6a3NeY3iQUVaDuL7KD">
          1. EU - inklusive Sverige - skaffar sig nu egen militär förmåga,
          lokaliserad i Nato.
        </p>
        <p xml:id="i-EqtinnEd7mVXbdkaFR1upF">
          Under 2003 återupptog Storbritannien och Frankrike sina försök
          - som kommit och gått i intensitet under flera år (Saint Malo-processen)
          - att samarbeta närmare på försvarspolitikens område. En kompromiss
          uppnåddes så småningom mellan Frankrike, Tyskland, Storbritannien
          och USA under hösten 2003. Den går i korthet ut på att USA (och
          Nato) accepterar att EU sätter upp en av Nato "oberoende militär
          planeringscell" med 20-30 officerare i Natohögkvarteret Shape
          söder om Bryssel, och att Nato tillåts ha förbindelseofficerare
          i den nya planeringsenheten; ett försvarspolitiskt samråd mellan
          Nato och EU institutionaliseras därmed. Kompromissen kan visa
          sig vara ett principiellt mycket viktigt genombrott i den under
          decennier pågående debatten mellan Europas Natoanhängare och EU-försvarsanhängare,
          om det visar sig riktigt, som Financial Times bedömde, att "the
          principle has now been established to allow Europe to develop
          a stronger military identity" (den 11 december 2003).
        </p>
        <p xml:id="i-Wx1jRUZDnptGwJpLk8majs">
          Uppgörelsen välkomnades vid luciamötet av EU:s stats- och regeringschefer:
          "[Vi] välkomnar Natos beredvillighet att inleda samråd med EU
          och uppmanar [Irland och höge representanten Javier Solana] att
          gå vidare i ärendet ... [och bl. a] upprätta en enhet med civila
          och militära inslag för att uppnå de mål, och uppfylla de principer,
          som angivits" (slutsatser Europeiska rådet, den 12-13 december
          2003).
        </p>
        <p xml:id="i-9wSZ83c6N4mV1BnmpLVJZ6">
          Folkpartiet liberalerna är en stark anhängare av länken över
          Atlanten och en amerikansk närvaro i Europa. Vi är motståndare
          till en dubblering av systemen med försvarsgarantier i Europa,
          och att Nato försvagas genom ett konkurrerande EU-försvar. Samtidigt
          väjer vi inte - särskilt inte i säkerhetspolitiken - inför kravet
          på att analysera och ta ställning till det som faktiskt sker,
          även om andra länders agerande inte helt och fullt går vår väg.
        </p>
        <p xml:id="i-RPmeZJKoM9HfBarMV9mMSW">
          Det är oerhört viktigt att öppet diskutera och analysera det
          som faktiskt skett beträffande de ändrade förutsättningarna för
          svensk säkerhetspolitik. Hittills har de alliansfria länderna
          i EU kunnat huka bakom Storbritannien, Nederländerna, Danmark
          och andra starkt atlantistiskt orienterade EU-länder som fungerat
          som sköld mot en utveckling av EU till en försvarsunion. Den tiden
          kan nu vara förbi. Att som regeringen gör hymla med detta, och
          bagatellisera den europeiska utvecklingens konsekvenser för Sverige,
          är oacceptabelt. De som i första hand kan drabbas av att regeringen
          har en föråldrad verklighetsbild och en otidsenlig analys är de
          kvinnor och män som tjänstgör i svenska förband, men naturligtvis
          även svenska väljare och eventuellt även deras valda ombud i bland
          annat riksdagen. Jag är tämligen säker på att många - de flesta?
          - i riksdagen är omedvetna om omfattningen, djupet och den permanenta
          karaktären hos Sveriges bindningar till, och militära samverkansoperationer
          med bland annat Nato och EU. Många skulle eventuellt bli positivt
          överraskade om de vore fullt informerade, och andra sannolikt
          chockerade eftersom den officiella retoriken inte överensstämmer
          med praktiken.
        </p>
        <p xml:id="i-SYGCL3SfCAvNQeLG6YV5K3">
          En utveckling mot ett renodlat EU-försvar för Europa ligger inte
          i Skandinaviens, Finlands och Baltikums intresse. Sverige bör
          därför efter måttet av sin förmåga motarbeta en sådan utveckling
          och stå fast vid Nato som ryggrad i Europas försvarssystem. Det
          effektiva sättet som Sverige kan göra detta på är att som Natomedlem
          utöva inflytande inom organisationen och i Washington för att
          hävda våra försvars- och säkerhetspolitiska intressen av en stark
          och engagerad närvaro av Nato och USA i vårt närområde, och i
          de internationella operationer som Sveriges försvar i ökad utsträckning
          bör deltaga i.
        </p>
        <p xml:id="i-Cs7Mbh39fN63swUhG7v3tK">
          Den situation som Sverige nu glidit in i är farlig ur inflytandesynpunkt:
          Vårt land står utanför Nato och det inflytande som medlemskap
          där skulle medfört. Vårt land står också utanför EU:s inre försvars-
          och säkerhetspolitiska kärna och det inflytande som det skulle
          givit, genom att regeringen definierat ut Sverige ur den gemenskapen
          såsom varande "alliansfritt" och mindre fördragsbundet än övriga
          EU-länder.
        </p>
        <p xml:id="i-9rPVDkrQ6BEVHrLQK9ymFH">
          2. Sverige har engagerat sig för att EU - därmed även Sverige
          - nu skaffar sig en "europeisk säkerhetsstrategi".
        </p>
        <p xml:id="i-WmZnp4gRuifA2HqqENSBXs">
          EU-länderna har i december 2003 beslutat om något helt nytt,
          nämligen en säkerhetspolitisk strategi för EU: "I den europeiska
          säkerhetsstrategin bekräftas vår [dvs. EU:s stats- och regeringschefers]
          gemensamma och fasta avsikt att ta vårt ansvar för att garantera
          ett säkert Europa i en bättre värld." ... "Arbetet [med säkerhetsstrategin
          bör] till en början inbegripa faktisk multilateralism med FN som
          kärna, kampen mot terrorism, en strategi avseende Mellanösternregionen
          och en övergripande politik i fråga om Bosnien och Hercegovina"
          (slutsatser från Europeiska rådet den 12-13 december 2003).
        </p>
        <p xml:id="i-87xRDx3kUR827uPn9D9ivF">
          Sveriges regering har aktivt medverkat i den nya säkerhetsstrategins
          utformning bland annat genom inlägg i form av skriftliga underhandsinlägg
          och genom att arrangera en konferens i Stockholm.
        </p>
        <p xml:id="i-5tAonTmKsiPComcqqMoJpn">
          De nya hoten identifieras i säkerhetsstrategin som terrorism;
          spridning av massförstörelsevapen, särskilt i händerna på terrorister
          och använda i attacker av grupper som inte har någon stat som
          upphovsman ("non-state groups"); regionala konflikter (Mellersta
          Östern med flera); sönderfallande stater ("failing states") styrda
          av krigsherrar och gangsters, som bland annat ägnar sig åt internationell
          brottslighet. De hot som beskrivs som primära för EU är således
          helt andra än det traditionella hotet i bland annat svensk försvarsplanering,
          det vill säga en invasion från öster av det egna territoriet.
          Förskjutningen i EU-ländernas strategi är klar: "Med de nya hoten
          finns ofta första försvarslinjen utomlands. De nya hoten är dynamiska
          ... Detta innebär att vi [EU-länder] bör vara redo att agera redan
          innan en kris uppstår. Konflikt- och hotförebyggande verksamhet
          kan inte påbörjas för tidigt." Den transatlantiska länken bör
          samtidigt finnas kvar, enligt EU:s säkerhetsstrategi, men på ett
          delvis balanserande sätt: "Vårt mål bör vara ett effektivt och
          balanserat partnerskap med USA. Detta är ännu en anledning för
          EU att ytterligare bygga upp sin [militära] förmåga och öka sin
          sammanhållning" (ur den europeiska säkerhetsstrategin).
        </p>
        <p xml:id="i-6Mq6QkVYMmpCVcNsNAvs8w">
          Den brittiske premiärministern Tony Blair vill för sin del beskriva
          det som att EU ska kunna agera även vid tillfällen när USA inte
          står till buds som partner.
        </p>
        <p xml:id="i-8BYhEhFX1jBC6vrUX26hWW">
          Den potentiella konflikten med Nato i bland annat den europeiska
          säkerhetsstrategin kommer ur svensk synpunkt att bli problematisk
          om Sverige även fortsättningsvis saknar inflytande både i Natos
          och EU:s inre säkerhetspolitiska kärna.
        </p>
        <p xml:id="i-KZmZjHhhX9jfZiigWBXDjW">
          3. Sverige har successivt bejakat och är i dag engagerat för
          att EU ska inrätta ett långtgående "permanent strukturerat" samarbete
          för militär krishantering.
        </p>
        <p xml:id="i-99uaeriT6p5Mvk2xoRfLXG">
          EU-länderna har skaffat sig ett samarbete som enkelt kan beskrivas
          som ett "försvarspolitiskt-EMU". Även om samarbetet är frivilligt
          har regeringen och en stor riksdagsmajoritet i praktiken bejakat
          detta successivt framväxande så kallade permanent strukturerade
          samarbete. Sverige har med eniga riksdagsbeslut beslutat att deltaga
          med militär personal i dess föregångare i Makedonien och Kongo.
        </p>
        <p xml:id="i-JGaPd92uSMrjP4HWV4iwL2">
          Det nya samarbetet beskrivs i fördragstexten sålunda: "Medlemsstater
          som uppfyller [vissa] högre krav på militära resurser, och som
          har gjort mer bindande åtaganden på detta område med tanke på
          de mest krävande uppdragen, skall [härmed] upprätta ett permanent
          strukturerat samarbete inom unionen" (den föreslagna EU-grundlagens
          artikel I-40.6).
        </p>
        <p xml:id="i-YTTAkTrfe511Z4NSLbRnVE">
          Samarbetet är sålunda öppet för EU-länder som uppfyller specificerade
          inträdeskrav (jämför med EMU:s konvergensvillkor!). Sveriges riksdagsmajoritet
          har bejakat detta samarbete och binder därmed Sverige till att
          "ha kapacitet att senast 2007, antingen [med enbart svenska förband]
          eller som en ingående beståndsdel i multinationella styrkegrupper
          tillhandahålla särskilda stridsenheter för de planerade uppdragen,
          sammansatta på taktisk nivå som en stridsformation, med stöd inklusive
          transport och logistik, som inom 5-30 dagar kan genomföra uppdrag
          ... särskilt för att tillmötesgå framställningar från [FN], och
          som kan underhållas under en första period på 30 dagar, med möjlighet
          till förlängning upp till minst 120 dagar". För att klara detta
          förbinder sig vidare bland annat Sverige att "mer intensivt utveckla
          sin försvarskapacitet, genom att utveckla [sitt nationella] bidrag
          till, och vid behov delta i multinationella styrkor, och [dessutom
          deltaga] i de viktigaste europeiska försvarsmaterielprogrammen,
          och i den verksamhet som utförs av [EU-byrån, som det samtidigt
          fattas beslut om,] för utveckling av försvarsresurser, forskning,
          anskaffning och försvarsmateriel" (Artikel 1 i protokoll om det
          strukturerade samarbetet).
        </p>
        <p xml:id="i-A3snabZfDeT3bw39RkqneU">
          Sverige och andra EU-länder, som bejakar det strukturerade samarbetet,
          förbinder sig vidare att "så långt det är möjligt tillnärma [dvs.
          ömsesidigt anpassa sig till varandras] sin försvarsmateriel, bl.
          a genom att [tillsammans identifiera hoten och] de militära behoven,
          [och] genom att sammanföra och i förekommande fall specialisera
          sina [försvars-] medel och försvarsresurser, samt uppmuntra samarbete
          när det gäller utbildning och logistik" (Artikel 2b i protokollet).
          Sverige förbinder sig också bland annat att "vidta konkreta åtgärder
          för att öka [EU-] styrkornas tillgänglighet, driftkompatibilitet
          [dvs. förmåga att fungera tillsammans], flexibilitet och insatsförmåga,
          bland annat genom att fastställa gemensamma mål när det gäller
          att sända styrkor; eventuellt inbegripet en omprövning av deras
          nationella beslutsförfaranden" (Artikel 2c). Medlemsländerna accepterar
          också en regelbunden utvärdering av sina militära bidrag och förmåga
          (Artikel 3).
        </p>
        <p xml:id="i-CBeCQmttPep7zNyYrz7YVz">
          Det krävs knappast någon ytterligare analys för konstaterandet
          att detta samarbete är mycket långtgående militärt och politiskt.
          Termen "alliansfri" är varken adekvat eller trovärdig som beskrivning
          av ett land som valt att helhjärtat deltaga i det ovan beskrivna
          samarbetet. Har regeringen väl gått in i detta samarbete, därefter
          varit med och bidragit och vidareutvecklat detsamma blir Sverige
          naturligtvis successivt alltmera solidariskt och bundet, och får
          politiskt och sakligt (till exempel genom försvarsmaterielsamarbetet)
          allt svårare att deltaga à la carte om till exempel EU-länder
          begär bistånd och solidaritet.
        </p>
        <p xml:id="i-A8X5Ar66T7AK5CM8s4XYS2">
          4. I förslaget till ny grundlag för EU ingår en gemensam säkerhets-
          och försvarspolitik, inkluderande ömsesidiga försvarsgarantier,
          som dock har ett smalt undantag för alliansfria EU-länder som
          Sverige.
        </p>
        <p xml:id="i-DWUwEzV3Zqz8omjkJVcCJM">
          I Europa finns sedan gammalt, å ena sidan, de EU-länder som vill
          värna om starka band över Atlanten till USA och vill binda USA
          till Nato och till Europa, och, å andra sidan, de EU-länder som
          vill att européerna i stor utsträckning ska kunna sköta sitt eget
          försvar oberoende av USA:s ställningstaganden. Konflikten mellan
          dessa två ländergrupper har dels lösts på det sätt som beskrevs
          inledningsvis genom ett institutionaliserat försvarspolitiskt
          samråd mellan Nato och EU, dels genom Artikel I-40.7 i det nya
          fördraget.
        </p>
        <p xml:id="i-Wh21pBivDPSV8QgRBbc9ab">
          I Artikel I-40.7 specificeras att EU-länderna har ömsesidiga
          försvarsgarantier: "Om en medlemsstat utsätts för väpnat angrepp
          på sitt territorium, är de övriga medlemsstaterna skyldiga att
          ge den [medlemsstaten] stöd och bistånd med alla till buds stående
          medel i enlighet med artikel 51 i [FN-stadgan]". Därefter följer
          ett tillägg som syftar på bland annat Sverige och andra militärt
          alliansfria EU-länder: "Detta skall inte påverka den särskilda
          karaktären hos vissa medlemsländers säkerhets- och försvarspolitik."
          I ett därpå följande stycke klargörs att samarbetet ska vara förenligt
          med Natomedlemskap: "Åtagandena och samarbetet [i fråga om ömsesidigt
          försvar] skall vara förenliga med åtagandena inom Nato, som för
          de stater som är medlemmar av [Nato] också i fortsättningen skall
          vara grunden för deras kollektiva försvar och den insats som genomför
          den."
        </p>
        <p xml:id="i-NMchasjtfPVywU5ak2N8xw">
          För Sverige finns minst tre viktiga konsekvenser av dessa nya
          skrivningar.
        </p>
        <p xml:id="i-FR5najVzWhoSzX3iyT1AUf">
          För det första, inför luciahelgens förhandling om ny grundlag
          för EU kände Sverige och de andra alliansfria länderna ett behov
          att mildra det osolidariska intrycket av sitt begärda undantag
          genom att i särskild ordning, i ett brev, betona militär solidaritet
          med övriga EU-länder. Sålunda skrev bland annat Sveriges utrikesminister
          Laila Freivalds till sina kolleger i EU att: "Vi vill understryka
          betydelsen av att främja ömsesidig solidaritet mellan EU:s medlemsländer.
          ... [Vi fyra alliansfria medlemsländer] är beredda att understryka
          principen om EU-solidaritet mera vittgående ('more widely') på
          säkerhetens område, inklusive situationer som avses i FN-stadgans
          artikel 51" (brev från utrikesministrarna Laila Freivalds (Sverige),
          Erkki Tuomioja (Finland), Brian Cowen (Irland) och Benita Ferrero-Waldner
          (Österrike) till det italienska ordförandeskapet, dokument CIG
          62/03).
        </p>
        <p xml:id="i-2d5imLhR1XMsmvuY9aUxoe">
          Brevet innebär att de alliansfria länderna vill flagga för att
          de är beredda att acceptera en mer extensiv och vid tolkning av
          solidaritetsbegreppet när det gäller EU-länder, och även när det
          gäller säkerhets- och försvarspolitik. Att brevet innehöll ovanstående
          citerade meningar måste tolkas som att länderna nu vill gå längre
          än att bara upprepa vad som redan var politiskt överenskommet,
          nämligen solidaritet med möjlighet till användning av militära
          medel vid terroristattacker (Artikel I-42 "Solidaritetsklausulen",
          och Artikel III-231 "Genomförande av solidaritetsklausulen").
          Den svenska politiken blev i och med detta brev i ett slag mera
          solidarisk och mindre alliansfri. Brevet var inte i sin helhet
          accepterat av riksdagens EU-nämnd, vilket kommer att bli föremål
          för konstitutionsutskottets bedömning.
        </p>
        <p xml:id="i-UTRQUMeiL6Fjm5vaPkcxei">
          För det andra, om man, på metodmässigt gängse sätt i sådana här
          sammanhang, sätter in undantaget för de alliansfria medlemsländerna
          i huvudtexten i Artikel I-40.7 framgår tydligt undantagets starkt
          begränsade omfattning: "Om en medlemsstat utsätts för ett väpnat
          angrepp på sitt territorium, är de övriga medlemsstaterna skyldiga
          att ge [medlemsstaten] stöd och bistånd med alla till buds stående
          medel [utom sådana som faller inom vissa medlemsländers säkerhets-
          och försvarspolitik] i enlighet med artikel 51 i [FN-stadgan]."
          Sverige är alltså skyldigt att med alla till buds stående medel
          bistå på många olika sätt, till exempel ekonomiskt, diplomatiskt,
          med räddningstjänst, med transporter, etcetera. Undantaget gäller
          endast "säkerhets- och försvarspolitik", nota bene, och det finns
          dessutom ingen bortre gräns för till exempel det ekonomiska stödets
          omfattning. Att bland annat ekonomiskt stöd innefattas bekräftas
          för övrigt i en intervju med EU:s så kallade ÖB, den finske generalen
          Gustav Hägglund (Hufvudstadsbladet den 17 december 2003).
        </p>
        <p xml:id="i-UB8dd7NrazD54e9mXHduDw">
          Är Sverige skyldigt att bistå även med försvarsmateriel? Om man
          ser frågan i ljuset av det långtgående samarbetet på bland annat
          försvarsmaterielområdet inom det ovan nämnda "permanent strukturerade
          samarbetet" är svaret ett ganska givet 'ja': Sverige måste uppfattas
          som skyldigt att bistå andra EU-länder beträffande försvarsmateriel.
        </p>
        <p xml:id="i-Em5fp6bCe7GFKcVKUqdrp6">
          För det tredje kan man lägga märke till det ojämlika ansvarstagandet
          och den ojämlika solidariteten. Sverige kommer genom fördragstexten
          i åtnjutande av fördragsbundna säkerhetsgarantier utfärdade av
          alla EU-länder utom de andra alliansfria länderna, det vill säga
          Finland, Österrike och Irland. Men för egen del säger regeringen
          att den lämnar helt öppet om regeringen vill bistå några andra
          EU-länder med försvars- och säkerhetspolitiska medel. Det vore
          verkligen att plocka russinen ur kakan, och en i världshistorien
          mycket ovanlig kombination av förpliktelser: Sverige erhåller
          en fördragsbunden säkerhet av andra EU-länder utan att själv lova
          något i gengäld. I stället för till exempel Natos princip om "en
          för alla, alla för en" är regeringens linje den motsatta: "Ni
          hjälper oss, men vi vill inte lova att hjälpa er." Kan en bristande
          solidaritet och ovilja att ta ansvar för övriga Europa ta sig
          mycket klarare uttryck än så? Den här hållningen är naturligtvis
          varken moraliskt eller realpolitiskt hållbar, allra minst i ett
          skarpt utrikespolitiskt läge. Icke desto mindre är detta den position
          som den svenska regeringen kommit att inta i förhandlingarna.
        </p>
        <p xml:id="i-JJYtWz1ndUjCq5Wg2UkX6t">
          5. Bedrägliga svenska självbilder.
        </p>
        <p xml:id="i-CErUQ6tLXZjYQtCeBhrNi3">
          Sveriges alliansfrihet är en osolidarisk och bekväm hållning,
          skyddade som vi är av omgivande Natoländer och Finland. Med tre
          av de alliansfria länderna i Europa - det vill säga Österrike,
          Schweiz och Irland - har Sverige föga säkerhets- och geopolitiskt
          gemensamt, annat än just beteckningen alliansfri.
        </p>
        <p xml:id="i-DiLHVHFwTZZFQtxY9dCXp">
          Ibland får man intrycket att Sverige på ett bättre sätt fullföljer
          en roll som fredsfrämjare i världssamfundet som icke-Natomedlem.
          Det finns då anledning att påminna om att det är länder som Natolandet
          Norge som stått som framgångsrika medlare i Israel-Palestina-konflikten
          (Osloprocessen) och Sri Lankas inbördeskrig, inte Sverige. Vårt
          land är inte heller mer moraliskt högtstående såsom varande utanför
          Nato. Tvärtom. Sverige undandrar sig ansvar och solidaritet för
          andra länders överlevnad, demokrati och mänskliga rättigheter.
          Skulle till exempel Danmark, Norge och Island, som offrat söner
          och döttrar på demokratiernas sida i andra världskriget, vara
          mindre fredsälskande än Sverige, som aldrig i modern tid varit
          ockuperat eller i krig? Danmark, Norge, Finland, Nederländerna,
          Belgien och Luxemburg med flera drev alla neutralitetspolitik
          under mellankrigstiden. Det hindrade dem inte från att bli ockuperade.
          Det var inte neutralitetspolitiken som räddade Sverige från Nazitysklands
          erövringskrig utan snarare kartans utseende. Geopolitiskt var
          det svenska territoriet mindre intressant för de krigförande.
        </p>
        <p xml:id="i-JjnBKDQxXYG6Jt3uuB71BN">
          6. Skälen för Natomedlemskap har förstärkts.
        </p>
        <p xml:id="i-7obYna8k3HzDoK5rNkCoPX">
          Skälen för ett omedelbart svenskt Natomedlemskap har stärkts.
          EU kan nu utvecklas i riktning mot en försvarsunion. Det har i
          och för sig det goda med sig att vårt lands säkerhets- och försvarspolitik
          blivit mera solidarisk och mindre alliansfri än tidigare, och
          deltagandet i olika sammanhang kan ses som positiva åtgärder som
          successivt banar väg för svenskt medlemskap i en försvarsallians.
        </p>
        <p xml:id="i-UKcCoMJTd4cyJa19jGuea">
          Samtidigt hamnar dock Sverige på ett mycket problematiskt sätt
          mellan två stolar, Nato och EU. Det ligger i vårt lands intresse
          att Europas länk till USA förblir stark och att Nato förblir ryggraden
          i krishantering och försvar av Europa, liksom i rollen som utförare
          av de europeiska ländernas militära krishanteringsoperationer
          utanför EU och dess närområde (Afghanistan och Kongo är två aktuella
          exempel). Eftersom Sverige inte är medlem i Nato kan Sverige inte
          inom Nato ta till vara vårt egenintresse av ett i Nordeuropa starkt
          Nato. Vi kan som utanförstående inte heller ta till vara vårt
          intresse av att påverka Natos övriga verksamhet. Parallellen med
          Sveriges utanförskap i eurorådet är nog så tydlig.
        </p>
        <p xml:id="i-35dxX3oyZs957LjPFmzRGS">
          Sveriges avgående ÖB, Johan Hederstedt, har nyligen framfört
          att Europasamarbetet i praktiken innebär ett närmare svenskt samarbete
          med Nato, och att det därför är alltmera problematiskt för Sverige
          att stå utanför Nato: "Det är enbart genom nära samarbete med
          Nato som EU:s gemensamma säkerhetspolitik kan få full kraft. Jag
          ser det därför i realiteten som mycket svårt för Sverige att framöver
          få ett fullvärdigt inflytande i EU:s gemensamma utrikes- och säkerhetspolitik
          när vi står utanför Nato. Sverige har också som ett litet europeiskt
          land ett starkt intresse av att den transatlantiska säkerhetsgemenskapen
          [med USA] inte försvagas. ... Priset för fortsatt militär alliansfrihet
          kommer utan tvekan att bli allt högre. ... Huruvida det blir för
          högt blir till slut en politisk trovärdighetsfråga" (DN den 17
          december 2003).
        </p>
        <p xml:id="i-Kmiv4EmXkNLwWBxvQDzuGY">
          Natofrågan brukar i Sverige avvisas med argumentet att inga hot
          finns i dag. Som EU:s nya säkerhetsstrategi visar finns hot kvar,
          men tar sig nya former. Behovet av samarbete för att möta de nya
          hoten är påtagligt. Men de traditionella hoten kan dessutom aktualiseras
          igen. Situationen i dagens Ryssland är inte helt stabil. Demokratin
          där är inte garanterad. Stora och snabba förändringar i odemokratisk
          riktning kan inte uteslutas.
        </p>
        <p xml:id="i-NyoYptzkdMNSwtHvRwg8tM">
          Den inhemska beslutsprocessen.
        </p>
        <p xml:id="i-RKKtXXGUMcEnsYZvomYJHq">
          Det är möjligt att någon språkekvilibrist vill försöka hävda
          att svensk alliansfrihet är oförändrad i vart och ett av ovanstående
          nya åtaganden tagna vart och ett för sig. Det håller inte jag
          med om, men - för resonemangets skull - om så vore fallet innebär
          otvivelaktigt ändå den samlade massan av dessa nya åtaganden att
          alliansfriheten förändrats i en mer solidarisk och mindre alliansfri
          riktning. Det är bra att politiken nu blir mera solidarisk och
          tidsenlig genom att Sverige blir mindre alliansfritt, men samtidigt
          djupt problematiskt eftersom Sverige hamnar mellan två stolar,
          varken medlemskap i EU:s försvarssamarbete med sina fördragsbundna
          säkerhetsgarantier eller Natomedlemskap.
        </p>
        <p xml:id="i-DvLgN5KSUnPY9tXaQH6smg">
          Dessutom är det utomordentligt viktigt att besluten om förändringar
          av svensk utrikes- och säkerhetspolitik tas i riksdagen i ett
          samlat sammanhang och inte vid och inför internationella förhandlingar.
          En ny doktrin kan exempelvis utformas under våren 2004 i riksdagens
          utrikesutskott. Formfrågan är dock i sammanhanget en andrahandsfråga.
        </p>
        <p xml:id="i-GTQzPb1Rgw3FQaGMKK9gzd">
          Folkpartiet liberalernas slutsats av utvecklingen - som redovisats
          utförligt ovan - är att det inte längre varken är adekvat, trovärdigt
          - och än mindre eftersträvansvärt - att Sverige är ett militärt
          alliansfritt land. Skälen för svenskt Natomedlemskap, som redan
          tidigare var övertygande, har ytterligare stärkts.
        </p>
        <p xml:id="i-6xGYwVcg7npD8THzVeTshU">
          Oavsett om man helt delar Folkpartiets uppfattning i Natofrågan
          eller ej, bör de politiska partierna mot bakgrund av den europeiska
          utvecklingen utforma en adekvat, tidsenlig och inför omvärlden
          trovärdig ny utrikes- och säkerhetspolitisk doktrin. Ett alternativ
          är att den bygger på svenskt Natomedlemskap.
        </p>
        <p xml:id="i-PuF5yRtGGFJ4rAVvgXwtLQ">
          Avslutande fråga.
        </p>
        <p xml:id="i-MFSJEoJrrKgHCfpgHG4wLN">
          Mot bakgrund av ovan vill jag fråga statsministern vilka slutsatser
          han drar för Sveriges del av den sammantagna betydelsen av att
          EU-länderna beslutat skaffa sig egen militär förmåga, att EU:s
          stats- och regeringschefer har beslutat om den "europeiska säkerhetsstrategin",
          att EU-länderna politiskt beslutat att inrätta ett "permanent
          strukturerade samarbete" och "solidaritetsklausul", samt att EU-länderna
          politiskt beslutat om ömsesidiga säkerhetsgarantier. För att säkra
          en inhemsk beslutsprocess i dessa frågor, är statsministern beredd
          att ta initiativ till överläggningar med riksdagspartierna i vilka
          Natomedlemskap är ett alternativ?
        </p>
      </div>
    </body>
  </text>
</TEI>
