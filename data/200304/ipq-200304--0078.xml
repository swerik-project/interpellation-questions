<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0078">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0078</head>
        <author who="i-9CH1KbWwyrj8DRqAQB3Fza">Gustav Fridolin</author>
        <recipient who="i-4CwyNH4xXJhZj5wdBAzmSY">Laila Freivalds</recipient>
        <topic>EU-konventets konstitutionsförslag jämfört med de svenska grundlagarna</topic>
        <docDate when="2003-11-05">den 5 november</docDate>
        <status when="2003-11-24" byWhom="Laila Freivalds" byWhomId="i-4CwyNH4xXJhZj5wdBAzmSY" status="answered">besvarad</status>
        <external_id source="rdwebb">GR1078</external_id>
        <debate>
          <turn when="2003-11-24 10:26:14" duration="289">Laila Freivalds (S)</turn>
          <turn when="2003-11-24 10:31:05" duration="262">Gustav Fridolin (Mp)</turn>
          <turn when="2003-11-24 10:35:24" duration="62">Laila Freivalds (S)</turn>
          <turn when="2003-11-24 10:36:17" duration="205">Gustav Fridolin (Mp)</turn>
          <turn when="2003-11-24 10:39:38" duration="63">Laila Freivalds (S)</turn>
          <turn when="2003-11-24 10:40:38" duration="136">Gustav Fridolin (Mp)</turn>
          <turn when="2003-11-24 10:42:44" duration="55">Laila Freivalds (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:78 av Gustav Fridolin (mp) till utrikesminister
          Laila Freivalds om EU-konventets konstitutionsförslag jämfört
          med de svenska grundlagarna
        </IPQ_title>
      </div>
      <div type="IPQuestionBody">
        <p xml:id="i-8NrcsKjvuqW6mVCwJnkw2C">
          Debatten om huruvida EU-konventets förslag till konstitution
          för EU är förenlig med de svenska grundlagarna har bara börjat.
          I anledning av regeringens första skrivelse om konventsförslaget
          (Ds 2003:36) har flera tunga remissinstanser, däribland Uppsala
          universitet och juridiska fakulteten vid Stockholms universitet,
          samt en rapport från Svenska institutet för Europapolitiska studier
          SIEPS, konstaterat att konstitutionsförslaget, så som det är författat,
          inte är förenligt med 10 kap. 5 § regeringsreformen.
        </p>
        <p xml:id="i-R6TnxAi77TrS91Xfm1KQN6">
          Låt mig så kort som möjligt referera de ovan nämnda remisserna
          och ovan nämnd rapport.
        </p>
        <p xml:id="i-YTD82XH2Pm1qRRTYSnFGzT">
          Juridiska fakultetsnämnden vid Stockholms universitet problematiserar
          i sitt remissvar (undertecknat dekanus, professor Peter Seipel)
          frågan om unionsrättens företräde. Man konstaterar att EG-domstolen
          sedan länge hävdat sig ha företrädesrätt framför nationell lagstiftning,
          men att detta har varit att se som "en uppmaning till nationella
          domstolar att tillämpa EG-regler framför nationella i de fall
          konflikt föreligger". Till denna bild hör att det tills nu varit
          möjligt för nationella domstolar att hävda att de, som det står
          i remissvaret, "endast är beredda att acceptera EG-domstolens
          anspråk så länge som den inte kräver av dem att de måste tillämpa
          EG-regler framför nationella grundlagsbestämmelser".
        </p>
        <p xml:id="i-KHqnQRvixUCMwDpX1dDoMi">
          En kodifiering av EG/EU-rättens företräde medför att fråga inte
          längre är om en uppmaning. Företrädesrätten blir uttryckligen
          juridiskt bindande och hela den nationella rättsordningen blir
          underställd EU/EG-rätten. Detta innebär, menar remissvarsförfattarna,
          en (i teorin) "avsevärd utvidgning". Remissen pekar på att artikel
          I-5.1 i konstitutionsförslaget, om att respektera medlemsstaternas
          "konstitutionella grundstrukturer", skulle kunna ses som en motvikt
          mot EG/EU-rättens företräde och att den skulle kunna garantera
          att nämnd rätt inte har fullständigt företräde framför nationell
          grundlag. Så är dock inte fallet, påpekar man i samma remiss,
          då det "förutses [dock] att såväl principen om företrädesrätt
          som principen om respekt för medlemsstaternas konstitutionella
          grundstrukturer ska falla inom EG/EU-domstolens jurisdiktion".
          Remissvarsförfattarna konstaterar att "därmed upphör nationella
          domstolars @ och nationella rättsordningars @ legala möjlighet
          att vägra tillämpa unionsrätt som de efter en självständig bedömning
          funnit strida mot nationella grundlagsbestämmelser". Utan att
          ta ställning till om detta är en riktig ordning eller inte kan
          därmed juridiska fakultetsnämnden vid Stockholms universitet konstatera
          att det är "svårt att undvika slutsatsen att detta inte kan vara
          förenligt med de villkor för medlemskap som anges i Regeringsformen
          10:5". Slutsatsen blir således att antingen fördraget eller grundlagen
          måste ändras.
        </p>
        <p xml:id="i-NPYUBbVBQ1AWc35dGDgXhR">
          I SIEPS 15:e rapport i år, släppt i oktober, utvecklar de två
          doktoranderna vid Stockholms universitet Jörgen Hettne och Ulf
          Öberg grundlagsresonemanget till att också omfatta frågan om EU
          får så kallad kompetens-kompetens. Både Hettne och Öberg har tidigare
          varit rättssekreterare vid EG-domstolen och sakkunniga i rättssekretariatet
          på UD:s handelsavdelning. Hettne och Öberg skriver som sammanfattning
          att "Konstitutionsutkastet kommer, om det antas i sin nuvarande
          form, att få långtgående konsekvenser för Europeiska unionens
          rättsordning och domstolar och tydliggör unionens federala karaktär."
          Som stöd för detta pekar man dels på EG/EU-rättens företräde,
          dels på EG/EU-domstolens roll som slutgiltig tolkare av kompetensfördelningen
          mellan EU och dess medlemsstater samt den föreslagna "flexibilitetsklausulen".
          Vidare anser Hettne och Öberg att EG/EU-domstolen slutligen tydligt
          fått "judiciell kompetens-kompetens" och att "'flexibilitetsklausulen'
          [gör] det dessutom svårt att dra en annan slutsats än att unionen
          genom konstitutionsutkastet tilldelas vad som betecknats som 'kompetens-kompetens'
          även på lagstiftningsområdet". Detta ska ses i ljuset av att "området
          där medlemsstaterna och Europeiska unionen har delad kompetens
          vidgas, att stadgan om de grundläggande rättigheterna införlivas
          med konstitutionen och att domstolens roll som den slutgiltige
          uttolkaren av konstitutionen bekräftas och tydliggörs". Hettne
          och Öberg konkluderar med att det står "tämligen klart att ett
          antagande av konstitutionsutkastet i dess nuvarande form i flera
          avseenden skulle 'rör[a] principerna för statsskicket'" och att
          det med det "nuvarande svenska konstitutionella synsättet, som
          återspeglas i RF 10 kap. 5 § och i förarbetena till denna bestämmelse,
          torde en grundlagsändring krävas för att riksdagen ska kunna besluta
          om att godkänna konstitutionsutkastet".
        </p>
        <p xml:id="i-EMFUhM22fv9mLbuof5nyAC">
          Remissvaret (på skrivelse Ds 2003:36) från Uppsala universitet
          utvecklar tydligare flera av de frågor som rapporten från SIEPS
          snuddat vid, och behandlar dessutom än fler frågor ur ett grundlagsperspektiv.
          Remissvaret är författat av professorerna Sören Blomquist (nationalekonomi,
          särskilt offentlig ekonomi), Sverker Gustavsson (statskunskap)
          samt docenten i offentlig rätt Thomas Bull. För att på ett grundligt
          sätt kunna svara på frågan om konstitutionsförslagets förenlighet
          med den svenska regeringsformen har remissvarsförfattarna undersökt
          flera områden. Vad gäller unionsrättens företräde görs liknande
          konstateranden som de redovisade från juridiska fakulteten vid
          Stockholms universitet och Jörgen Hettne och Ulf Öberg från SIEPS.
          Uppsala universitet tydliggör dock problemet på så sätt att man
          ifrågasätter om de undantag från EG-rättens konkurrensregler som
          Sverige i dag tillämpar, såsom Systembolagets monopol, licensfinansieringen
          av Sveriges Radio och kärnkraftsavvecklingen, kommer att kunna
          behållas.
        </p>
        <p xml:id="i-VTbQoz3hSKdvmYSbnhy9Nu">
          Uppsala universitet ser också problem med att EU görs till en
          enhetlig juridisk person. Detta innebär att de tre tidigare pelarna
          avskaffas och att EU i stället får tre typer av befogenheter.
          Uppsala universitet beskriver det som så att nyckelordet för de
          exklusiva befogenheterna blir "samgående" och att nyckelordet
          för områdena för stödjande, samordnande och kompletterande åtgärder
          blir "samarbete". Däremellan upprättas, som bekant, en mellankategori
          bestående av delade befogenheter. Remissvarsförfattarna tolkar
          det som så, genom att titta på exemplet med området "forskning
          och teknisk utveckling samt rymden", att lejonparten av makten
          inom dessa områden tillfaller EU. Man pekar också på att rösträttsreglerna
          är sådana att det kommer att ges "en dominerande ställning för
          de fyra största [EU-]länderna". Man sammanfattar: "Från svensk
          konstitutionell synpunkt kan det ifrågasättas om kategorin delade
          befogenheter är förenlig med [det] som sägs om principerna för
          statsskicket i RF 10:5. Vårt statsskick är grundat på fri åsiktsbildning
          och på allmän och lika rösträtt, förverkligat genom ett representativt
          och parlamentariskt statsskick (RF 1:1). Enligt vad som föreslås
          kan svenska medborgare, myndigheter, universitet och företag komma
          att bli bundna av beslut, där den svenske ansvarige ministern
          har blivit nedröstad." Man efterlyser därför en plattläggningsparagraf
          i regeringsformen av det slag som avvisades innan EU-inträdet
          1994.
        </p>
        <p xml:id="i-QqHm6ftbky6iMF3aTKh8yQ">
          Remissvaret från Uppsala universitet lyfter fram tveksamheterna
          kring det nya röstförfarandet (när det gäller kvalificerad majoritet
          inom EU) och regeringsformen. Tidigare har degressiv proportionalitet
          rått vad gäller rösträtten inom ministerrådet. Ett litet land
          som Sverige har haft fler röster än vad folkmängden motiverar.
          Det har med andra ord rått någon form av minoritetsskydd. I det
          nya rösträttsförfarandet försvinner detta skydd. Den nya beslutsregeln
          innebär att de fyra största länderna (Frankrike, Italien, Storbritannien
          och Tyskland) lätt kan komma att styra över EU:s liv. Uppsala
          universitet skriver: "Förutsatt detta kan de fyra stora helt dominera
          beslutsfattandet inom områdena för exklusiva befogenheter och
          inom de områden, där delar av makten utövas på grundval av kvalificerad
          majoritet. Det ligger nära till hands att föreställa sig att så
          kommer att bli fallet inom de ekonomiskt och socialt viktiga områdena."
          Den grundläggande analys som gjordes innan EU-inträdet 1994 byggde,
          enligt remissvarsförfattarna, på två grunder. Dels den beskrivna
          degressiva proportionalitetens minoritetsskydd, dels antagandet
          om marginalitet. Det senare förklaras med att "röstning med kvalificerad
          majoritet antogs bara kunna gälla den inre marknaden [vars beslut]
          förutsätts kunna vara av relativt opolitisk karaktär och kunna
          legitimeras utifrån sin goda verkan snarare än utifrån att regeringsformens
          princip om representativ demokrati är rimligt tillgodosedd". Införandet
          av "delade befogenheter" innebär att mer än den inre marknadens
          funktion kan komma att och kommer att överlämnas till EU-styre
          under kvalificerad majoritetsröstning, och också underkastas domstolsprövning
          i enlighet med EU-rättens företräde. Såväl marginaliteten som
          minoritetsskyddet faller således. Uppsala universitet sammanfattar:
          "Om Sverige skall kunna ratificera den föreslagna ändringen av
          sättet att beräkna kvalificerad majoritet, synes begränsningen
          beträffande principerna för statsskicket behöva avlägsnas från
          RF 10:5. Ty enligt förslaget är det inte längre bara marknadens
          funktion, som styrs utan beaktande av principerna för statsskicket.
          Det som förbises inom ett vidare område än tidigare är RF 1:1.
          [...] Därtill kommer att vad som är kvalificerat flertal föreslås
          bli beräknat på ett sådant sätt, att andel av unionens folkmängd
          blir avgörande. Så sker utan att svenska folket kan påverka hur
          andra länders folk sätter samman sina regeringar." För mig är
          det uppenbart att ett system där folkmängden är grunden för beslutsfattandet
          förutsätter en europeisk identitet, press, opinionsbildning, partiväsende
          och valrörelse etcetera.
        </p>
        <p xml:id="i-6zWX2zoyxH9EBYELuyj9Q7">
          Vidare utvecklar Uppsala universitet den skepsis mot flexibilitetsklausulen
          som också skymtas i SIEPS:s ovan refererade rapport. Remissvarsförfattarna
          jämför den nuvarande artikel 308 i EG-fördraget med förslaget
          till artikel I-17 i konstitutionsförslaget. Man konstaterar att
          den så kallade flexibilitetsklausulen nu blir huvudprincip för
          allt det som omfattas av konstitutionen. (Den enda begränsningen
          som finns är att flexibilitetsklausulen inte får utfärda harmonisering
          där det uttryckligen är förbjudet enligt någon artikel i del III
          i fördraget.) Uppsala universitet gör den solklara tolkningen
          att det faktum att flexibilitetsklausulen föreslås gälla över
          hela konstitutionens politiska område innebär att "rådet [får]
          makt att på egen hand utveckla fördragen, d v s ett inslag av
          kompetens-kompetens". Universitet skåpar ut skrivningen om att
          de nationella parlamenten ska "uppmärksammas" med att det inte
          är "liktydigt med att dessa ratificerar" och man konstaterar kallt
          "att bli informerad är inte detsamma som att aktivt tillstyrka".
          Sammanfattningsvis innebär flexibilitetsklausulen enligt remissvarsförfattarna
          att EU tar "ett viktigt steg mot en statsliknande organisation".
          Att detta inte kan anses förenligt med skrivningen i RF 10:5 om
          att inte rubba "principerna för statsskicket" är underförstått.
          Ser man de möjligheter flexibilitetsklausulen erbjuder att utöka
          EU:s kompetens kopplat till de så kallade passerellernas möjlighet
          att ändra röstningsförfarande inom rådet öppnar sig en verklighet
          där EU i framtiden kan komma att ha kompetens inom nya områden
          som möjligen rör principerna för det svenska statsskicket och
          dessutom inom dessa områden fattar beslut med kvalificerad majoritetsröstning.
        </p>
        <p xml:id="i-LdSNWsjmcPidGnP9jVEgP6">
          Slutligen, vad gäller Uppsala universitets remissvar, utvecklar
          man noga EU-konventets förslag att inkorporera EU:s så kallade
          rättighetsstadga i det föreslagna nya fördraget. I ett stycke
          ställer man sig frågan om "omvandlandet av stadgan till att vara
          en del av det juridiskt bindande unionsfördraget inverkar så genomgripande,
          att det klart behöver framgå i regeringsformen". Slutsatsen från
          remissvarsförfattarna blir då att RF 1:1 borde ändras för att
          återspegla det förhållande som kommer att gälla. Man förklarar:
          "Den enskilde får genom unionsrätten en betydligt starkare ställning
          i förhållande till det allmänna. Detta accentueras genom ett fördragsfästande
          av rättighetsstadgan. Mot denna bakgrund kan man säga, att det
          föreslagna fördraget ändrar grunderna för statsskicket."
        </p>
        <p xml:id="i-Ev8MCshATjFH9XbGs2uRgA">
          Regeringens linje har hitintills varit att det inte finns några
          oklara frågeställningar rörande något förslag på skrivelse i den
          nya EU-konstitutionen och den svenska grundlagen (läs regeringsformen).
          Man behandlar frågan tämligen flyktigt i den skrivelse som man
          överlämnat till riksdagen efter remissförfarandet och som nu behandlas
          i det sammansatta konstitutions- och utrikesutskottet. Regeringen
          har avfärdat idén att låta lagrådet pröva konstitutionsförslaget
          och enligt vad som erfars kommer sammansatta utskottet inte att
          på allvar behandla frågan förrän ett slutligt förslag från sittande
          regeringskonferens ligger på riksdagens bord för beslut. Göran
          Persson har också i riksdagen uttalat att detta ställningstagande
          inte ändras "bara för att det finns delade meningar i en remissrunda",
          vilket torde vara att helt förkasta tanken med remissrundor. Poängen
          med att lämna ut något på remiss är ju att regeringen ska kunna
          få välbehövlig input som man sedan har möjlighet att ta till sig.
        </p>
        <p xml:id="i-URHFSqMrsk8my6QFQJPoYT">
          Utrikesministern har i ett meddelande från Tidningarnas Telegrambyrå
          uttalat att hon är "personligen övertygad om att vi inte behöver
          ändra grundlagen" på grund av konstitutionsförslaget. Utifrån
          detta vill jag ge möjlighet för utrikesministern att utveckla
          regeringens syn genom att ställa följande frågor:
        </p>
        <p xml:id="i-XqREi53NBfKNLFPTfhesHN">
          På vilka grunder kan utrikesministern vara så säker på att grundlagen
          inte behöver förändras med anledning av fördragsfästandet av EG/EU-rättens
          företräde?
        </p>
        <p xml:id="i-M7WCheY3RS2MhCcK2H4CHB">
          Kan utrikesministern garantera att fördragsfästandet av EG/EU-rättens
          företräde inte äventyrar de undantag från EG-rättens konkurrensregler
          som Sverige i dag tillämpar, såsom Systembolagets monopol, licensfinansieringen
          av Sveriges Radio och kärnkraftsavvecklingen?
        </p>
        <p xml:id="i-KYwdNYiG3akCGzK91XaXK8">
          På vilka grunder kan utrikesministern vara så säker på att grundlagen
          inte behöver förändras med anledning av den fördragsfästa så kallade
          flexibilitetsklausulen?
        </p>
        <p xml:id="i-6Ea78jxuteuxH4wjSVMrqC">
          Hur ser utrikesministern på flexibilitetsklausulens möjlighet
          att utöka EU:s kompetens visavi de så kallade passerellernas möjlighet
          att ändra röstningsförfarande och de bådas gemensamma förhållande
          till den svenska regeringsformens 10:5:s utfästelser om att "principerna
          för statsskicket" inte ska kunna rubbas?
        </p>
        <p xml:id="i-B2vKQrZR2Vy5C1Y6J6unKG">
          På vilka grunder kan utrikesministern vara så säker på att grundlagen
          inte behöver förändras med anledning av det nya systemet att fatta
          beslut med kvalificerad majoritet inom EU:s ministerråd, trots
          att såväl den ovan beskrivna marginaliteten som minoritetsskyddet
          saknas?
        </p>
        <p xml:id="i-Hr3oDY75KKQ1yxLk8b1vu2">
          På vilka grunder kan utrikesministern vara så säker på att grundlagen
          inte behöver förändras med anledning av införlivandet av EU:s
          rättighetsstadga i konstitutionen?
        </p>
        <p xml:id="i-6WfSQT3y7SyhxVCqYjR2Lw">
          Vilka övriga kommentarer rörande förhållandet mellan framtidskonventets
          förslag till nytt unionsfördrag och de svenska grundlagarna anser
          utrikesministern att denna interpellation samt de tre ovan refererade
          skrifterna (Juridiska fakultetsnämnden vid Stockholms universitets
          remissvar på Ds 2003:36, Uppsala universitets remissvar på dito
          skrivelse samt SIEPS:s 15:e rapport 2003) ger upphov till?
        </p>
        <p xml:id="i-YYMEXiVjCwMq6ZERvF564N">
          Utifrån ovan citerat uttalande av statsministern, vilken syn
          har utrikesministern på remissförfarande i allmänhet och remissförfarandet
          på Ds 2003:36 i synnerhet?
        </p>
      </div>
    </body>
  </text>
</TEI>
