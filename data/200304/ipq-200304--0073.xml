<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0073">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0073</head>
        <author who="i-KtELEJ9HytY7HFgQExEzLq">Sven Bergström</author>
        <recipient who="i-L7Ay5GaFaMutWEX7utMv62">Ulrica Messing</recipient>
        <topic>regional utveckling i Gävleborg</topic>
        <docDate when="2003-10-31">den 31 oktober</docDate>
        <status when="unknown" byWhom="Ulrica Messing" byWhomId="i-L7Ay5GaFaMutWEX7utMv62" status="answered">besvarad</status>
        <external_id source="rdwebb">GR1073</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:73 av Sven Bergström (c) till statsrådet
          Ulrica Messing om regional utveckling i Gävleborg
        </IPQ_title>
      </div>
      <div type="IPQuestionBody">
        <p xml:id="i-3t3WmFquWP7uwpgq8bTFy5">
          Hela Sverige skall leva var en gång ett uttryck som användes
          för att markera ambitionen att åstadkomma rättvisa utvecklingsvillkor
          i alla delar av landet. I högtidliga sammanhang i den politiska
          retoriken talas fortfarande i likartade ordalag. Samtidigt visar
          den bistra verkligheten att Sverige utanför storstadsregionerna,
          universitets- och högskoleorterna har en stor arbetslöshet, höga
          sjuktal, vikande befolkningssiffror och en mycket ansträngd ekonomi
          i kommuner och landsting.
        </p>
        <p xml:id="i-HVHrZF5cYANggzSYJtWCy2">
          Går det att hejda flyttlassen och få det Sverige som finns utanför
          storstadsområdena att åter öka sin befolkning, växa och utvecklas?
          Ja, naturligtvis går det om den politiska viljan och förmågan
          finns. Det är självklart ingen naturlag att människor ska söka
          sig bort ifrån bygder och län med så många i grunden goda förutsättningar
          som till exempel Gävleborgs län har.
        </p>
        <p xml:id="i-ArKSJswK9dUfhmiK6uM811">
          Ett bättre företagsklimat som ger fler företag där människor
          kan få jobb. Fungerande samhällsservice och bra vägar och järnvägar.
          Det är några av de förutsättningar som regering och riksdag måste
          medverka till.
        </p>
        <p xml:id="i-Dp5tBbofpm3sD9wLbM1kDk">
          Det är mycket allvarligt och får många negativa effekter om vi
          får en fortsatt koncentration till ett fåtal större städer och
          befolkningsminskning i övrigt. Det ger utglesning, ett kulturlandskap
          i förfall, försämrad service och lämnar outnyttjade resurser i
          stora delar av landet. Det ger växande köer, miljöproblem och
          starkt tryck på att snabbt bygga upp ny infrastruktur på andra
          håll.
        </p>
        <p xml:id="i-GrujkaJFFkPh2DnjCGz9os">
          Möjligheterna för kommunerna att stärka den lokala utvecklingskraften
          undermineras när statliga verk, myndigheter och förtag uppträder
          som "regionalpolitikens värstingar". Att ägna arbete och kraft
          till att mobilisera de lokala utvecklingskrafterna är inte lätt
          när man statliga organ ständigt sätter krokben. Det allra senaste
          i raden av många exempel är de propåer om att avveckla samtliga
          tingsrätter i Gävleborg, med undantag för Gävle. Det skulle innebära
          att hela Hälsingland med över 130 000 människor skulle bli utan
          en egen tingsrätt. En sådan utveckling skulle innebära ytterligare
          ett hårt slag mot ett län som kämpar för att vända en negativ
          utveckling.
        </p>
        <p xml:id="i-Cv2dEfkvVsG5N9986yKur7">
          Goda kommunikationer är omvittnat en mycket viktig utvecklingsfaktor.
          För Gävleborgs län är i dag de brister som finns i väg- och järnvägssystem
          en mycket negativ faktor. Dubbelspår på ostkustbanan först till
          Gävle och därefter hela sträckan upp till Sundsvall är en nödvändighet
          i synnerhet i perspektivet när Botniabanan är färdigbyggd. Ett
          fullföljande av E 4 med hög standard genom hela Hälsingland i
          närtid är ett om möjligt ännu viktigare projekt.
        </p>
        <p xml:id="i-ULe6wSkqfczVCqXAwxbTj5">
          Det finns en stark obalans i Sverige när det gäller var statliga
          myndigheter, verk och bolag är lokaliserade. En alldeles övervägande
          andel återfinns i Stockholmsregionen trots att riksdag och regering
          gjort vissa ansträngningar att motverka obalansen. Utlokaliseringen
          av Vägverk och Banverk till Borlänge, Lantmäteriverket till Gävle,
          Boverket till Karlskrona, PRV till Sundsvall, SMHI till Norrköping
          och Jordbruksverket till Jönköping är goda exempel på att en statlig
          myndighet kan arbeta och fungera väl, även om man inte är lokaliserad
          till Mälardalen.
        </p>
        <p xml:id="i-SmucEN5a35KBPTEyGDVEKU">
          Men under årens lopp har ändock en oproportionellt stor andel
          av statliga verk, myndigheter och bolag etablerats och koncentrerats
          i Stockholmsområdet. Denna koncentration av arbetstillfällen,
          befolkning och beslutsmakt har tilltagit ytterligare de senaste
          åren.
        </p>
        <p xml:id="i-Ui1s8khLxdvDDzWUcne5v7">
          Enligt en sammanställning som Glesbygdsverket nyligen utfört
          har tre av fyra myndigheter som bildats eller ombildats under
          de senaste tio åren lokaliserats till Stockholms län. Av de 88
          nya myndigheter som tillkommit har 65 lokaliserats till Stockholmsregionen.
          Koncentrationen sker till storstads- och universitetsorterna i
          allmänhet och Stockholmsområdet i synnerhet. Det har inneburit
          hundratusentals nya jobb till Stockholmsområdet och stort behov
          av att rekrytera arbetskraft från övriga landet
        </p>
        <p xml:id="i-EqYBjKV3VgyxQ3zy694eve">
          I Gävleborgs län, finns dessvärre många exempel på problem som
          denna utveckling för med sig. De många goda exempel som finns
          på människor med kreativitet och skaparkraft i småföretag som
          växer kan inte kompensera den negativa trenden.
        </p>
        <p xml:id="i-JRTuu5yDGLV7Ut4tWBJwuq">
          I Gävleborg finns också ett av få sentida exempel på vilken betydelse
          utlokalisering och etablering av statlig verksamhet kan få för
          en medelstor stad. I samband med att flygflottiljen F 15 i Söderhamn
          avvecklades 1997 togs beslut om ett statligt paket omfattande
          sammanlagt 350 nya statliga arbetstillfällen. Det innebar en mycket
          betydelsefull injektion för bygden och en betydelsefull breddning
          av arbetsmarknaden. Detta blev särskilt tydligt när Ericsson med
          1 200 anställda i Söderhamn något år senare inledde en stark omvandling
          och reducering av sin verksamhet i staden. På kort tid försvann
          här sammanlagt 1 000 arbetstillfällen sedan Emerson fortsatt den
          avveckling som inleddes av Ericsson. Nu har också besked kommit
          om att de sista resterna av denna verksamhet läggs ned. Kommunens
          situation är därför i dag närmast akut och någon typ av statlig
          medverkan för att vända utvecklingen igen är helt nödvändig.
        </p>
        <p xml:id="i-WaxuT9Vp1onDF1YZug3rhX">
          Riksdagen har vid en rad tillfällen uttalat att varje beslut
          om omorganisering av befintlig verksamhet eller lokalisering av
          nya myndigheter bör föregås av noggranna överväganden om möjligheten
          att placera dem utanför Stockholmsområdet. Man har i första hand
          pekat på skogslänen, men också andra utsatta delar i landet bör
          komma i fråga när det gäller lokalisering av statlig verksamhet.
          Detta enligt riksdagens fastlagda prioriteringsordning.
        </p>
        <p xml:id="i-WbxJRox1APFawrCZrBbyQ3">
          Goda möjligheter erbjuds ofta i länscentrum men också i andra
          orter runt om i landet. Alternativ lokalisering kan också vara
          orter eller regioner där statlig verksamhet läggs ned eller som
          i övrigt är mindre väl försörjda med sådan verksamhet. I vart
          fall bör en annan lokaliseringsort än Stockholm prövas, har riksdagen
          betonat.
        </p>
        <p xml:id="i-SV37NBEiEmJLTmtm4Yycn4">
          Trots alla dessa beslut och påpekanden om hur statlig verksamhet
          bör lokaliseras utanför Stockholmsområdet synes inte någon förändring
          ha skett under slutet av 90-talet eller början av 2000-talet enligt
          uppgifter från Riksdagens utredningstjänst. Endast i samband med
          större förändringar inom försvaret eller nedläggning av något
          stort företag på utsatt ort har medveten lokalisering av statlig
          verksamhet skett i någon omfattning.
        </p>
        <p xml:id="i-7YBR5t5cT1X1iMuUte7Wgv">
          Det borde nu vara hög tid att i handling följa den ordning som
          riksdag och regering har bekänt sig till i ord och dokument. Självklart
          skulle det ha stor betydelse för den regionala utvecklingen och
          livskraften i olika delar av Sverige om tusentals statliga jobb
          kan decentraliseras.
        </p>
        <p xml:id="i-3JWttp7D9RzA5TEDvnaGv5">
          Stora möjligheter finns i dag att jobba avståndsoberoende via
          dator med uppkoppling till andra orter och arbetsplatser. Nya
          kvalificerade högskoleutbildningar finns på ett stort antal platser
          runt om i landet. Snabbtåg och flygförbindelser kan tillgodose
          de behov som finns av resande till fysiska möten och sammankomster.
        </p>
        <p xml:id="i-68A75tZes9deUruJSFrkyK">
          Med hänvisning till vad som ovan anförts vill jag fråga statsrådet
          Messing:
        </p>
        <p xml:id="i-VwQxgi1YS8WvrnMngau8F5">
          Vilka åtgärder är statsrådet beredd att vidta för att ge Gävleborgs
          län rättvisa utvecklingsvillkor så att länets kapacitet och utvecklingskraft
          kan tas tillvara?
        </p>
      </div>
    </body>
  </text>
</TEI>
