<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0159">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0159</head>
        <author who="i-UmSX9m2mxvWevquvVduNpz">Anne-Marie Ekström</author>
        <recipient who="i-A5R84cTmpky3NHJ7nLKaEt">Bosse Ringholm</recipient>
        <topic>Svenska Spels erbjudande om gratis spel på Internet</topic>
        <docDate when="2003-11-27">den 27 november</docDate>
        <status when="unknown" byWhom="Bosse Ringholm" byWhomId="i-A5R84cTmpky3NHJ7nLKaEt" status="answered">besvarad</status>
        <external_id source="rdwebb">GR10159</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:159 av Anne-Marie Ekström (fp) till finansminister
          Bosse Ringholm om Svenska Spels erbjudande om gratis spel på Internet
        </IPQ_title>
      </div>
      <div type="IPQuestionBody">
        <p xml:id="i-6ghqckLWVbeW8B9C3SsWXT">
          Den svenska spelmarknaden är i dag reglerad. Svenska Spel och
          ATG har en lönsam ställning. Enligt Veckans Affärer, nr 47 år
          2003, levererade de bägge företagen sammanlagt 5,2 miljarder till
          statskassan förra året. Samtidigt är man några av Sveriges absolut
          största köpare av annonsutrymme och sponsorsplats. Svenska Spel
          ägs av staten och sorterar under Finansdepartementet.
        </p>
        <p xml:id="i-BfgjLJewYLUgK6qHMYTLWr">
          Numera behöver man inte besöka någon spelbutik för att lämna
          veckans tips eller köpa Trisslotter. I dag kan det göras direkt
          från Internet. Det är angeläget att man är observant på vad spel
          över Internet för med sig. Det är viktigt att åtminstone det statliga
          bolaget Svenska Spel sköter hanteringen av spelen på ett seriöst
          och etiskt försvarbart sätt så att den större tillgängligheten
          till att spela inte orsakar fler spolierade människoliv.
        </p>
        <p xml:id="i-RL8jLPFiA9omJs8GqdAx5">
          På Internet kan man välja mellan Svenska Spels spel eller spel
          från någon annan konkurrerande speltjänst, svensk eller utländsk.
          Registreringen görs snabbt och enkelt direkt på nätet. Visserligen
          måste det finnas pengar på ett spelkonto men detta åstadkoms också
          mycket enkelt. Genom överföring av pengar via Internet kan spelandet
          starta omedelbart och när pengarna tar slut kan man överföra nya
          närsomhelst. Om man vill använda sitt bankkort tar det några dagar
          innan man kan börja spela men sedan kan man flytta pengar obehindrat.
          Ju lättare det är att spela desto lättare är det också att hamna
          i ett spelberoende vilket alltfler människor råkar ut för. De
          flesta människor klarar av sitt spelande genom att tippa en gång
          i veckan eller köpa en Trisslott då och då. Tyvärr klarar inte
          alla det utan satsar mer och mer och till slut kanske det går
          så långt så att man spelat bort allt man äger och har. Man uppskattar
          att minst 2 % av de som spelar är spelberoende.
        </p>
        <p xml:id="i-RmNAsjUam53hivU43ZfoT6">
          Svenska Spels affärsidé är att: "sälja ett varierat utbud av
          spännande och underhållande spel med penningvinster på ett lättillgängligt,
          ansvarsfullt och säkert sätt."
        </p>
        <p xml:id="i-CpiYP7gYDFpGL9XozJX8R9">
          Det är då synnerligen alarmerande och även oetiskt att den som
          vill börja spela hos Svenska Spel över Internet erbjuds att spela
          gratis för 10 kr. I ett tidigare erbjudande erhöll man en gratis
          Trisslott till ett värde av 25 kr. Jag anser inte detta ansvarsfullt.
          Det är visserligen inga astronomiska summor men de är ändå tillräckligt
          intressanta för att locka många till att pröva på att spela på
          nätet. Lättheten att spela innebär att många som egentligen inte
          tänkt göra det börjar. Motivet att andra speltjänster har likartade
          introduktionserbjudanden är inte acceptabelt för ett statligt
          bolag.
        </p>
        <p xml:id="i-FAML27jZce1ycUBzX9NkjY">
          Svenska Spel är medvetet om att spel kan orsaka beroende och
          talar om på sin hemsida vad man kan göra för att motverka spelberoende.
          Man talar om att utbilda all personal och sprida information till
          ombud, myndigheter och spelare och deras anhöriga hur man kan
          förebygga spelberoende och var man kan få hjälp med sitt spelande
          om det har gått över styr. Den som sitter hemma i sin ensamhet
          och fördriver tiden med att spela träffar ingen personal och förmodligen
          läser han eller hon inte heller det som står på hemsidan om spelberoende.
          Där finns inget ansvar.
        </p>
        <p xml:id="i-WsvZJkJCWDrVqNQwm3Wojf">
          Svenska Spel liksom andra speltjänster gör reklam för sina tjänster
          från andra hemsidor. Så man behöver inte ens gå in på Svenska
          Spels hemsida. Svenska Spel vill naturligtvis ha fler kunder men
          eftersom alla inte riktigt kan hantera sitt spelande kan erbjudandet
          för en del bli ett steg mot spelberoende och därmed sammanhängande
          problem. Den som kanske kommit ifrån sitt spelberoende kan lätt
          falla in i det igen. Introduktionserbjudandet att få en startplåt
          på 10 kr för spel kan ha samma effekt hos en som är spelberoende
          som hos en nykter alkoholist som tar en lättöl. Ett statligt bolag
          borde agera betydligt mer samhällsansvarigt.
        </p>
        <p xml:id="i-Cs68vHgvWtYf8Yq54J1Qrs">
          Med anledning av ovanstående vill jag fråga finansministern följande:
        </p>
        <p xml:id="i-UaaNBVeabaRMccftLyz8eF">
          Vad avser finansministern att göra för att garantera att Svenska
          Spel och andra svenska speltjänster inte använder sig av alltför
          lockande introduktionserbjudande?
        </p>
        <p xml:id="i-JPkrWjS9iu2KYEUzvMT41K">
          Vad avser finansministern att göra för att Svenska Spel ska ta
          ett större ansvar när det gäller att motverka spelberoende?
        </p>
      </div>
    </body>
  </text>
</TEI>
