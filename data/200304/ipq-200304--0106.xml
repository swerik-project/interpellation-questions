<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0106">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0106</head>
        <author who="i-U6F8gqiuV2DEZN1aMhyDnJ">Christer Nylander</author>
        <recipient who="i-A5R84cTmpky3NHJ7nLKaEt">Bosse Ringholm</recipient>
        <topic>skånsk växtkraft och Sveriges tillväxtpolitik</topic>
        <docDate when="2003-11-14">den 14 november</docDate>
        <status when="2003-12-05" byWhom="Ulrica Messing" byWhomId="i-L7Ay5GaFaMutWEX7utMv62" status="answered">besvarad</status>
        <external_id source="rdwebb">GR10106</external_id>
        <debate>
          <turn when="2003-12-05 10:32:18" duration="257">Christer Nylander (Fp)</turn>
          <turn when="2003-12-05 10:40:34" duration="254">Ulrica Messing (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:106 av Christer Nylander (fp) till finansminister
          Bosse Ringholm om skånsk växtkraft och Sveriges tillväxtpolitik
        </IPQ_title>
      </div>
      <div type="IPQuestionBody">
        <p xml:id="i-PQe6oD76od7JKZA3mk4fKq">
          I tillväxtdebatten används ofta ett övergripande nationellt perspektiv.
          Det är självklart och viktigt. Men man måste också komma ihåg
          att den nationella tillväxten byggs upp av regionala och lokala
          förhållanden. Sveriges tillväxt bestäms av svenska regioners tillväxt.
          Det är viktigt för Sveriges ekonomiska utveckling att varje svensk
          region ges förutsättningar att bidra till tillväxten utifrån sina
          förutsättningar. Ekonomisk tillväxt är inget nollsummespel utan
          något som hela Sverige vinner på.
        </p>
        <p xml:id="i-GxGbQgm68M9jVtGHLLQSWL">
          I samband med riksdagens särskilda debatt om Stockholmsregionens
          tillväxtproblem konstaterades att såväl västra Sverige som Skåne
          haft en stark utveckling de senaste åren. En strategi för Sveriges
          tillväxt måste därför delvis bygga på en tydlig strategi för att
          ta till vara både Stockholms och andra svenska tillväxtregioners
          möjligheter.
        </p>
        <p xml:id="i-HJJr6yrch53ohSgpDEEK9p">
          Sverige behöver en nationell tillväxtpolitik med bättre företagarklimat
          och ett skattesystem som värnar de välståndsbildande krafterna.
          Därtill behövs en regional tillväxtpolitik som tar till vara lokal
          växtkraft, initiativkraft och entreprenörskap. Ett sätt att synliggöra
          de regionala tillväxtförutsättningarna och öka fokus på betydelsen
          av regional tillväxtpolitik vore att i samband med budgetpropositionen
          framlägga en särskild skrivelse om de svenska regionernas växtkraft.
        </p>
        <p xml:id="i-XXqYJF1ozphF2krZniS6x1">
          För tillväxt och nationell utveckling krävs att regioner och
          kommuner kan utvecklas utifrån sin särart och sina förutsättningar.
          I Skåne råder bred politisk enighet om behovet att flytta beslutskraft
          i tillväxtfrågor från staten till regionen. Frågor om kommunikationer,
          näringsliv och kultur kan behandlas bättre med ett regionalt,
          skånskt perspektiv. Huvudansvaret och tillhörande resurser som
          avser regionalpolitik, regional näringspolitik samt planering
          av regional infrastruktur bör därför föras över till regionen.
          Statliga medel för utvecklingsprojekt bör fördelas av regionen.
          Regionen ska också själv kunna fördela utvecklingsmedel till regionala
          kulturinstitutioner.
        </p>
        <p xml:id="i-XsZKSvHRQ6wDy9Wv3rfxnn">
          Den ansedda brittiska konsultbyrån Robert Huggins Associates
          listade nyligen Skåne som en av de europeiska regioner som har
          störst tillväxtpotential de närmaste tio åren. Detta är bara en
          av flera olika bedömningar som det senaste året pekat på att Skåne
          håller på att växa sig allt starkare ekonomiskt. Särskilt tydligt
          är det om man ställer utvecklingen i Skåne i relation till övriga
          delar av Sverige. Skåne håller på att utvecklas till Sveriges
          kanske främsta tillväxtmotor. Det är därför ett nationellt intresse
          att en politik förs som tar till vara och utvecklar skånsk växtkraft.
        </p>
        <p xml:id="i-PAZWHx9xPvSvpsZyxNrEti">
          Den nya positiva synen på den skånska växtkraften står i tydlig
          kontrast mot den bild av skånsk ekonomi som gällde för bara något
          årtionde sedan. Perioden 1970@1980 präglades av stagnation och
          i vissa fall tillbakagång.
        </p>
        <p xml:id="i-887d1y4Ak68W9wX3TakzTk">
          Ett tydligt tecken på att Skånes attraktivitet stärkts de senaste
          åren finner man i flyttströmmarna inom landet. Förra året hade
          Skåne ett flyttningsnetto gentemot övriga landet på 3 387 personer
          enligt SCB. I dessa siffror gömmer sig bland annat ett positivt
          flyttningsnetto gentemot Stockholmsområdet på 887 personer. Detta
          torde vara en historiskt mycket hög siffra. Kanske den högsta.
        </p>
        <p xml:id="i-SAByYHLS6aL4jcrZetnm7R">
          Skåne har potential att ta ett betydligt större ansvar för att
          upprätthålla Sveriges tillväxt. Under perioden 1994@2000 hade
          Stockholm, Västsverige och Skåne 4@4,5 % årlig BRP-tillväxt. Men
          när Stockholmsregionen fick problem i början på 2000-talet lyckades
          Skåne upprätthålla en hög aktivitet. Nordea bedömer till exempel
          att Skånes tillväxt kommer att vara betydligt högre än Stockholmregionens
          under såväl 2002, 2003 som 2004.
        </p>
        <p xml:id="i-KCHnSrVGHv28Yk5MD8FQHq">
          Det är naturligt att riksdagen särskilt uppmärksammar Stockholmsregionens
          tillväxt. Det är viktigt för Sverige, inte minst i ett globalt
          perspektiv, att huvudstadsregionen utvecklas positivt. Men en
          offensiv tillväxtpolitik för Sverige måste också innehålla konkreta
          förslag som frigör skånsk växtkraft. Det behövs konkreta förslag
          inom flera olika politikområden. Det är därför inte i huvudsak
          en regionalpolitisk fråga utan en fråga om Sveriges övergripande
          ekonomiska politik och regeringens tillväxtstrategi.
        </p>
        <p xml:id="i-7dLgfa7E6BEWg5DmiJpjpC">
          Med anledning av ovanstående vill jag ställa följande frågor
          till finansministern:
        </p>
        <p xml:id="i-Q2rEKkuguEgQqF6cuMkxAv">
          Vilka åtgärder avser finansministern att vidta för att tillväxtpolitiken
          ska få ett tydligare fokus på vikten av regional växtkraft?
        </p>
        <p xml:id="i-6xSPkR1UWdzWwZ2D5J1B3s">
          Vilka åtgärder avser finansministern att vidta för att släppa
          loss skånsk växtkraft för att på det sättet öka hela Sveriges
          tillväxt?
        </p>
      </div>
    </body>
  </text>
</TEI>
