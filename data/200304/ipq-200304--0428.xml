<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0428">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0428</head>
        <author who="i-TECanR77Prb79DHwPvLitN">Annelie Enochson</author>
        <recipient who="i-STyFs6Gu3boin31eFp1bNM">Thomas Bodström</recipient>
        <topic>regeringens hantering av frågan om tomträtter</topic>
        <docDate when="2004-04-13">den 13 april</docDate>
        <status when="unknown" byWhom="Thomas Bodström" byWhomId="i-STyFs6Gu3boin31eFp1bNM" status="answered">besvarad</status>
        <external_id source="rdwebb">GR10428</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:428 av Annelie Enochson (kd) till justitieminister
          Thomas Bodström om regeringens hantering av frågan om tomträtter
        </IPQ_title>
      </div>
      <div type="IPQuestionBody">
        <p xml:id="i-XRAh8jw4vXtpP8nMPZGJ7P">
          I mars 1990 publicerades Tomträttsutredningens betänkande Tomträttsavgäld
          (SOU 1990:23). Utredningen remissbehandlades under hösten samma
          år. Efter bland annat en motion i riksdagen (1994/95:Bo408) har
          regeringen därefter överlämnat lagrådsremisser, dels i februari
          1997 och dels i december 1998. Lagrådet har i det senare fallet
          yttrat sig i januari 1999. I yttrandet har rådet anfört ett antal
          detaljsynpunkter men på det hela taget nöjt sig med "att det nu
          föreslås förenklingar i metoden att ändra tomträttsavgälder".
          Efter det har ingenting hänt.
        </p>
        <p xml:id="i-PGm1TwzPU4D1nZPBR3cnuz">
          I maj 2000 frågade jag dåvarande justitieminister vilka åtgärder
          regeringen avsåg att vidta i detta lagstiftningsärende. I sitt
          svar höll justitieministern med om förekomsten av brister i de
          nuvarande reglerna om bestämmande av tomträttsgäld och att reglerna
          således ofta ger upphov till kraftiga höjningar när avgälden ska
          bestämmas för en ny period. Justitieministern höll också med om
          att reglerna är relativt komplicerade och har bidragit till en
          hel del tvister på området.
        </p>
        <p xml:id="i-DVRdC7tNTjLCd2qhE8Ahc3">
          Justitieministern ansåg därför att det finns ett behov av enklare
          regler, vilket enligt justitieministern inte alltid är enkelt
          att åstadkomma. Vidare pekade justitieministern på att det efter
          att Lagrådet avgav sitt yttrande framförts ytterligare synpunkter
          från såväl fastighetsägar- som tomträttshavarhåll och att beredningen
          av ärendet därför skulle fortsätta. Avslutningsvis räknade justitieministern
          med att regeringen skulle ta ställning i frågan under hösten.
          Hösten kom och gick och ingenting hände. Därför vände jag mig
          på nytt till justitieministern med en fråga om ärendet och fick
          till svar, den 25 januari 2001, att " sedan Lagrådet lämnade sitt
          yttrande har beredningen fortsatt, bland annat i frågan om avgäldsräntan...
          Ärendet bereds därför i Justitiedepartementet med inriktningen
          att regeringen under våren ska kunna ta ställning i frågan."
        </p>
        <p xml:id="i-Uwn6rDD8vWUYf8YCoyZHse">
          Nu har mer än tre år gått sedan Thomas Bodström lovade ett ställningstagande
          från regeringen under våren. Man kan med rätta undra vilken vår
          han menade? Var det våren 2001 eller våren 2010? Regeringen drar
          frågan i långbänk samtidigt som kommuner och enskilda drabbas
          hårt av en komplicerad, dyr och på många sätt orättfärdig lagstiftning.
        </p>
        <p xml:id="i-S5Jn563Y7ZogKFBAHwVcuo">
          När justitieministern och jag debatterade frågan 2001 lovade
          han, förutom ett beslut till våren, att den nya lagstiftningen
          skulle ge årsvis reglerade avgäldsperioder och att värdeförändringen
          av marken ska kunna följa konsumentprisindex. Anledningen till
          dessa reformer är, vilket justitieministern borde vara väl medveten
          om vid detta laget, att dagens regler leder till språngvisa och
          kraftiga avgäldshöjningar samt att den uppräkning med taxeringsvärdet
          som används av många kommuner i dag ytterligare späder på ovan
          nämnda effekt.
        </p>
        <p xml:id="i-7JFGeHt1i4YyZ428K6GoN5">
          I januari 2001 påstod justitieministern att avgäldsräntans nivå
          var ett av de stora problemen att knäcka. Jag påpekade då att
          en lämplig lösning borde vara att låta Riksgäldskontoret bestämma
          räntan, liksom man gör när det gäller statslåneräntan. Trots de
          svårigheter som regeringen hade stött på vad gäller att hitta
          en lösning som innebär att man lagstiftar om räntan, avvisade
          justitieministern mitt förslag.
        </p>
        <p xml:id="i-8LgskrG2qxth4YaiWut469">
          Med hänvisning till ovan anförda vill jag fråga justitieminister
          Thomas Bodström:
        </p>
        <p xml:id="i-2nFpj4qkRA1WzZAjmKckiM">
          När avser ministern att lämna en proposition med förslag till
          en ny reglering av frågan om tomträtter?
        </p>
        <p xml:id="i-FdZPgjGQ3fVZrszSoAqE2s">
          Avser ministern att stå fast vid sina löften att den nya regleringen
          ska innebära årsvis reglerade avgäldsperioder och att värdeförändringen
          av marken följer konsumentprisindex?
        </p>
        <p xml:id="i-Dz1qehNHXCMfkqy9WbEaok">
          Avser ministern att föreslå att låta Riksgäldskontoret bestämma
          tomträtternas avgäldsräntor eller avser ministern att fortsätta
          att låta frågan om lagstiftning av avgäldsräntornas storlek sätta
          stopp för en ny reglering av frågan om tomträtter?
        </p>
      </div>
    </body>
  </text>
</TEI>
