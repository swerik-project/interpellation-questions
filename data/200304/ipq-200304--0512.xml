<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0512">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0512</head>
        <author who="i-2aZQBvMx8o6ihusfvExbt8">Alice Åström</author>
        <recipient who="i-4CwyNH4xXJhZj5wdBAzmSY">Laila Freivalds</recipient>
        <topic>utvecklingen i Bolivia</topic>
        <docDate when="2004-05-19">den 19 maj</docDate>
        <status when="2004-06-15" byWhom="Laila Freivalds" byWhomId="i-4CwyNH4xXJhZj5wdBAzmSY" status="answered">besvarad</status>
        <external_id source="rdwebb">GR10512</external_id>
        <debate>
          <turn when="2004-06-15 12:32:27" duration="309">Laila Freivalds (S)</turn>
          <turn when="2004-06-15 12:37:27" duration="241">Lennart Beijer (V)</turn>
          <turn when="2004-06-15 12:41:25" duration="87">Laila Freivalds (S)</turn>
          <turn when="2004-06-15 12:42:48" duration="151">Lennart Beijer (V)</turn>
          <turn when="2004-06-15 12:45:10" duration="95">Laila Freivalds (S)</turn>
          <turn when="2004-06-15 12:46:41" duration="130">Lennart Beijer (V)</turn>
          <turn when="2004-06-15 12:48:41" duration="112">Laila Freivalds (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:512 av Alice Åström (v) till utrikesminister
          Laila Freivalds om utvecklingen i Bolivia
        </IPQ_title>
      </div>
      <div type="IPQuestionBody">
        <p xml:id="i-E9TNjrxRumweecfJfSgcEh">
          Det som började som protestaktioner mot den bolivianska regeringens
          politik gentemot kokaodlande bönder har på några få år vuxit ut
          till att omfatta hela den privatiseringspolitik som den bolivianska
          regeringen fört. De som försvarade de kokaodlande bönderna och
          förespråkade en annan politik var MAS, Movimiento al Socialismo,
          som i slutet av 1990-talet bara hade en enda företrädare i parlamentet,
          Evo Morales. Morales blev snart utsatt för omfattande förtalskampanjer
          och allvarliga hot av flera slag från landets högerkrafter, vilka
          hade starkt stöd från USA. Stödet till Evo Morales ökade trots
          detta snabbt.
        </p>
        <p xml:id="i-NS51qtCuCDpmM8SzHip3S4">
          Omfattande protester genomfördes också mot den vattenprivatisering
          som regeringen avsåg att genomföra med Världsbankens hjälp. Bolivias
          befolkning hade erfarenheter från el-privatiseringen några år
          tidigare, vilken medfört kraftiga prishöjningar. Befolkningen
          fruktade att samma sak skulle ske med vattnet. De omfattande protesterna
          ledde till att privatiseringsförsöket stoppades. Man har i stället
          börjat pröva en kooperativ lösning.
        </p>
        <p xml:id="i-AuxTxPzE9oLk7GB3Yi1ZQF">
          Den politiska utvecklingen och USA:s inblandning
        </p>
        <p xml:id="i-NhmRN1sHfMtggvdvaPFRBh">
          För två år sedan var det presidentval och parlamentsval i Bolivia.
          Under valkampanjen ökade stödet för MAS kraftigt. Presidentvalet
          år 2002 vanns av högerkandidaten Sanchez de Lozada. Hans parti
          fick något fler röster än MAS, men då den bolivianska kongressen
          skulle utse president fick han stöd av en rad mindre partier på
          högerkanten.
        </p>
        <p xml:id="i-2xF7UX41c9Qjs7Ba9jwFQ9">
          Privatiseringspolitiken har under de senaste månaderna handlat
          om Bolivias naturgastillgångar. När de Lozada ville sälja ut även
          dessa blev detta den tändande gnistan till stora massdemonstrationer,
          som regeringen försökte kväva med vapenmakt, vilket misslyckades.
          Polis och militär, vilka dessförinnan förstärkts med amerikanska
          vapen, dödade ett hundratal människor. Flera människor skadades,
          arresterades och torterades. Det finns uppgifter om att USA:s
          narkotikabekämpande enheter, DEA, var verksamma i detta sammanhang.
          DEA ägnar sig inte bara åt narkotikabekämpning, det är också en
          politiskt verksam apparat i Latinamerika. Demonstrationerna i
          Bolivia ledde till att de Lozada tvingades avgå. I stället tillsattes
          en expeditionsministär under vicepresidenten Carlos Mesa.
        </p>
        <p xml:id="i-37q9Y4NuefU8SxbUjEvvct">
          Löften om ny författning och nya lagar
        </p>
        <p xml:id="i-Kyb4UADjzAdZBE4rqUDjuL">
          Det fanns en gammal lag från år 1985 om Bolivas naturgas. Den
          gav transnationella företag tillgång till landets naturresurser.
          Lagen var till landets nackdel, och dess utformning har lett till
          mer ökande fattigdom. Dessa företag har konsekvent vägrat att
          redogöra för sina affärer och menat att öppenhet skulle missgynna
          deras verksamhet. Carlos Mesa utlovade i oktober 2003 också en
          ny modernare konstitution. Den nya konstitutionen skulle underställas
          en folkomröstning. Han lovade också att staten åter skulle bli
          delägare i Bolivias gasföretag. Det visade sig att naturgas sålts
          till ett så lågt pris att affären för Bolivias del var en ren
          förlust.
        </p>
        <p xml:id="i-4KsZ7FYP52sK8UTZ2uBM6z">
          Ett halvår efter Carlos Mesa gjort dessa utfästelser har mycket
          lite hänt. Den nya konstitutionen och folkomröstningen förhalas.
          Presidenten påstår att förändringar av lagen om exploatering av
          naturgas har ändrats. Dessa förändringar har dock inte handlat
          om själva kärnfrågan, kontrollen av gastillgångarna. President
          Mesa förtiger att de transnationella företagen fortfarande har
          total kontroll över naturgasen. Flera av ministrarna i Mesas regering
          har tidigare varit anställda hos Enron eller varit höga tjänstemän
          i Sanchez de Lozadas administration.
        </p>
        <p xml:id="i-M9PY3pCkcw3CNGB4BXxDLd">
          Ett avslöjat försök till militärkupp
        </p>
        <p xml:id="i-CRMTaiTU1geWQti3p4FGjw">
          Läget i Bolivia är inte bara infekterat på grund av förhalandet
          av arbetet med konstitutionen och frågan om naturgasen. Under
          ett besök i Brasilien avslöjade MAS ledare, Evo Morales, att han
          från källor inom den bolivianska armén fått dokument som visade
          att en militärkupp planerades av försvarsministern inom Mesas
          regering, Gonzalo Arredondo och vice försvarsministern, Jorge
          Bandini. I konspirationen ingick även en tidigare försvarsminister
          Eric Reyes Villa, som leder partiet Nueva Forca Democratica, NFD.
        </p>
        <p xml:id="i-PaBNKJLTfXo3bydq6sacxK">
          Alla de partier som ingår i den stora koalition som styrde Bolivia
          under den tid Banzer var diktator eller president, under hans
          efterträdare Jorge Quirogas och under Sanchez de Lozadas tid har
          alla haft eller har goda kontakter med amerikanska och andra utländska
          företag som Enron, Repsol, BP och Shell.
        </p>
        <p xml:id="i-QwP2QSuW1zJsU5APibdyR9">
          Den militärkupp som avslöjades av Evo Morales avsåg att upphäva
          löftet om en ny konstitution och nya lagar som förhindrar en utförsäljning
          av Bolivias naturtillgångar. Det av högerpartierna dominerade
          parlamentet beslöt i maj i år om straffrihet för militär personal
          som begår förbrytelser i landet. Sådana beslut fattar inget parlament
          utan hårda påtryckningar från utomstående krafter.
        </p>
        <p xml:id="i-ULym9yZ3vq2Hht7BgRnRbZ">
          Konflikt med Chile
        </p>
        <p xml:id="i-E1yidRXkbatNa34QJkVQj7">
          En ytterligare komplikation som tillkommit under det gångna året
          är en konflikt mellan Bolivia och Chile, som har sin grund i att
          Chile i slutet av 1800-talet bemäktigade sig en del av Bolivia.
          Den har uppenbarligen använts av de styrande i Bolivia och dess
          grannländer när man önskat avleda folkets uppmärksamhet från svåra
          inrikespolitiska problem och konflikter. Så är även fallet i dagens
          Bolivia.
        </p>
        <p xml:id="i-u8iNJAo3QLraiK1W8eZ8C">
          Investeringar utan plundring
        </p>
        <p xml:id="i-X6bQ46HiwQwyoG3PNmfB8a">
          Bolivia är det land i Latinamerika som får mest bistånd från
          Sverige. EU:s bistånd har genom åren främst gått till nordafrikanska
          länder. EU har dock haft svårt att göra av med de biståndspengar
          som man fått från medlemsländerna. Ett område, där EU skulle kunna
          satsa en del av sitt överskott av biståndspengar skulle kunna
          vara Bolivia, det fattigaste landet i Latinamerika. Europeiska
          företag skulle även kunna tänkas investera på ett för det bolivianska
          folket förmånligare villkor än amerikanska, så att Bolivia undslapp
          en del av den regelrätta plundring av naturresurser som USA-företag
          bedriver i Bolivia.
        </p>
        <p xml:id="i-QtK8mqSruBtHuBjUN5FEPq">
          Utifrån ovanstående vill jag fråga utrikesminister Laila Freivalds:
        </p>
        <p xml:id="i-ArZ9ML4U9HHn91Z2vfbtRW">
          1. Vilka initiativ avser ministern att ta för Sveriges del och
          inom EU för att underlätta en politisk utveckling i demokratisk
          riktning när det gäller Bolivia?
        </p>
        <p xml:id="i-CkQaQ3SVdekDMMuuVCeEuC">
          2. Vilka initiativ är ministern beredd att ta för Sveriges del
          och inom EU för att understödja en positiv ekonomisk utveckling
          av Bolivia som motverkar fattigdom och plundring av Bolivias naturrikedomar?
        </p>
      </div>
    </body>
  </text>
</TEI>
