<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0051">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0051</head>
        <author who="i-nX9ipUS8FhkbQHkWWytwf">Ulf Nilsson</author>
        <recipient who="i-PzNviXpYSimQsvSkF9CmDz">Thomas Östros</recipient>
        <topic>internationellt perspektiv på den svenska skolan</topic>
        <docDate when="2003-10-24">den 24 oktober</docDate>
        <status when="unknown" byWhom="Thomas Östros" byWhomId="i-PzNviXpYSimQsvSkF9CmDz" status="answered">besvarad</status>
        <external_id source="rdwebb">GR1051</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:51 av Ulf Nilsson (fp) till utbildningsminister
          Thomas Östros om internationellt perspektiv på den svenska skolan
        </IPQ_title>
      </div>
      <div type="IPQuestionBody">
        <p xml:id="i-2xnd7nWHtF1Woym4dypYyQ">
          I arbetet med att utveckla den svenska skolan måste vi lära av
          omvärlden. Andra länders misstag och framgångar är lärorika för
          ett litet land som Sverige. Därför är internationell utbildningsforskning
          och internationell utvärdering av skolan betydelsefull. Från Folkpartiets
          sida har vi de senaste åren varit bekymrade över att så mycket
          svenskt utredningsarbete om skolan genomförts utan att man gjort
          några större internationella jämförelser. Till exempel innehåller
          Gymnasiekommitténs utredning Åtta vägar till kunskap ett förslag
          till ny organisation av gymnasieskolan utan att några riktiga
          internationella jämförelser gjorts. Att Sverige behöver större
          internationell utblick har visat sig de senaste åren, när internationella
          jämförelser visat att den svenska skolan endast når medelmåttiga
          resultat, trots att Sverige satsar mest pengar per elev.
        </p>
        <p xml:id="i-XLSWk6dn5DubWi3RrMj33R">
          Nu har Skolverket meddelat att Sverige inte längre ska delta
          i den internationella läsundersökningen PIRLS. Denna läsundersökning
          ska genomföras vart femte år, mot tidigare vart tionde år, och
          enligt Skolverket blir svenskt deltagande för dyrt. Men en sådan
          kvalificerad, stor vetenskaplig undersökning kan uppvisa förändringar
          som svensk forskning kanske inte hade upptäckt. År 2001 visade
          PIRLS-undersökningen att svenska tredjeklassare hade blivit sämre
          på att läsa jämfört med tio år tidigare. Denna förändring hade
          2001 inte upptäckts av någon svensk utvärdering. De försämrade
          resultaten för tredjeklassarna borde göra det extra angeläget
          att ta reda på om den negativa trenden har brutits om några år.
          För att eleverna ska få den bästa tänkbara undervisningen är denna
          typ av internationella utvärderingar viktig, och de visar om gjorda
          insatser ger resultat.
        </p>
        <p xml:id="i-SoNy76GhqZFBUWroeE8XRu">
          Folkpartiet menar att svensk skolpolitik alltför länge har blundat
          för utvecklingen i andra länder. Regeringen borde i sitt uppdrag
          till Skolverket och i direktiv till olika utredningar tydligt
          markera att inernationella jämförelser ska göras, när förändringar
          för skolan diskuteras.
        </p>
        <p xml:id="i-R8EB2FYjWzXuSmf7b8FfaB">
          Avser utbildningsministern att vidta några åtgärder för att säkerställa
          att Sverige aktivt deltar i internationella utvärderingar?
        </p>
        <p xml:id="i-DuX6QEvqdk1A3BAZLg45n8">
          Avser utbildningsministern att vidta några åtgärder för att öka
          de internationella jämförelserna i svenskt utredningsarbete kring
          skolfrågor?
        </p>
      </div>
    </body>
  </text>
</TEI>
