<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0511">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0511</head>
        <author who="i-2aZQBvMx8o6ihusfvExbt8">Alice Åström</author>
        <recipient who="i-4CwyNH4xXJhZj5wdBAzmSY">Laila Freivalds</recipient>
        <topic>utvecklingen i Västsahara</topic>
        <docDate when="2004-05-19">den 19 maj</docDate>
        <status when="2004-06-15" byWhom="Laila Freivalds" byWhomId="i-4CwyNH4xXJhZj5wdBAzmSY" status="answered">besvarad</status>
        <external_id source="rdwebb">GR10511</external_id>
        <debate>
          <turn when="2004-06-15 12:50:30" duration="306">Laila Freivalds (S)</turn>
          <turn when="2004-06-15 12:55:32" duration="253">Gunilla Wahlén (V)</turn>
          <turn when="2004-06-15 12:59:41" duration="208">Gunnar Nordmark (Fp)</turn>
          <turn when="2004-06-15 13:03:02" duration="176">Laila Freivalds (S)</turn>
          <turn when="2004-06-15 13:05:50" duration="259">Gunilla Wahlén (V)</turn>
          <turn when="2004-06-15 13:10:06" duration="182">Gunnar Nordmark (Fp)</turn>
          <turn when="2004-06-15 13:12:57" duration="78">Laila Freivalds (S)</turn>
          <turn when="2004-06-15 13:14:06" duration="132">Gunilla Wahlén (V)</turn>
          <turn when="2004-06-15 13:16:09" duration="116">Gunnar Nordmark (Fp)</turn>
          <turn when="2004-06-15 13:17:59" duration="49">Laila Freivalds (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:511 av Alice Åström (v) till utrikesminister
          Laila Freivalds om utvecklingen av Västsahara
        </IPQ_title>
      </div>
      <div type="IPQuestionBody">
        <p xml:id="i-A7c1Pu9itPRjT1hMQRsSXu">
          Situationen i Västsahara har under en följd av år långsamt men
          säkert försämrats. Halva landet är ockuperat av Marocko. En annan
          del kontrolleras av befrielserörelsen Polisario. Marockos ockupation
          strider mot en rad FN-beslut och mot folkrätten. Trots att befrielserörelsen
          Polisario, som varit verksam i över 30 år, under mer än tio år
          vidtagit det ena steget efter det andra för att förmå den marockanska
          regeringen att genomföra den folkomröstning som FN krävt när det
          gäller Västsaharas framtid, har den marockanska regeringen fört
          en konsekvent obstruktionspolitik för att förhindra att en folkomröstning
          kommer till stånd. Den senaste eftergiften som Polisario gjort
          är att man gått med på förslaget från FN:s sändebud James Baker
          om att Västsahara fyra år ska fungera som ett autonomt område
          och att en folkomröstning därefter, under det femte året, ska
          verkställas för att fastställa huruvida Västsahara ska fortsätta
          vara en autonom del av Marocko eller en självständig stat. Marocko
          har även motsatt sig detta förslag, som innebär långtgående eftergifter
          från Polisarios sida.
        </p>
        <p xml:id="i-HaovQrmvdA4AzXqvM7UCcN">
          Den enda slutsats man kan dra av detta agerande från Marockos
          sida är att man har inga som helst intentioner att följa några
          FN-beslut, att man inte kommer att respektera folkrätten i något
          avseende och att Marockos mål inte är någonting annat än en ren
          annektering av Västsahara.
        </p>
        <p xml:id="i-FbYJSJejQBMiaQhCsL4YVC">
          Förhalning som medel @ annektering som mål
        </p>
        <p xml:id="i-5vdJyY4okevnHxQZzvpqV7">
          En annektering eller annekteringsliknande situation för Västsahara
          skulle inte innebära en lösning utan medföra nya problem. Den
          del av västsahariska befolkningen som i dag lever i läger skulle
          hamna i en situation som i långa stycken liknar den situation
          som råder i Palestina. Man skulle få en stor befolkning som lever
          i ett område gränsande till hemlandet, som man hela tiden anser
          sig ha rätt till och hela tiden längtar till. Detta skulle vara
          både olyckligt och farligt. Och det skulle knappast gynna den
          något osäkra men ändå hoppingivande utvecklingen av demokrati
          i Marocko. Det som i förstone ter sig som en god affär i form
          av en annektering kan i slutändan bli en dyr historia om man värderar
          kostnaderna både i rent ekonomiska termer och i människoliv.
        </p>
        <p xml:id="i-ApcC5SNVW9yw7i4rX953ze">
          Mänskliga rättigheter och ekonomiska intressen
        </p>
        <p xml:id="i-4xKHTa7TBJ4zU8LzErLRsw">
          Det finns krafter i USA och Europa som det finns anledning att
          misstänka att de har intresse av en marockansk annektering av
          Västsahara. Det finns olja och andra viktiga naturtillgångar i
          Västsahara och utanför Västsaharas kust. Det franska oljebolaget
          Totalfina Elf och det amerikanska oljeföretaget Kerr-McGee projekterar
          redan efter olje- och gasfyndigheter på västsahariskt territorium.
          Det strider kanske formellt inte mot folkrätten att bedriva projekteringsarbeten.
          Det är först när man börjar utvinna olja eller gas som en sådan
          verksamhet strider mot internationell lag. Men man bedriver knappast
          projekteringsarbeten om man inte förväntar sig framtida fördelar
          av den för egen del. Skulle Västsahara hamna under marockanskt
          styre skulle redan ingångna avtal mellan Marocko och andra länder
          praktiskt taget automatiskt bli gällande @ det gäller bara att
          få Västsahara att ge upp kampen för självständighet. De inkomster
          som då skulle bli följden av utvinningen av tillgångarna i Västsahara
          skulle med största sannolikhet hamna i Marockos händer och inte
          komma den västsahariska befolkningen till del.
        </p>
        <p xml:id="i-AEimxzChZXeN6NCjcQo3Ty">
          Ockupation, MR-brott och social misär
        </p>
        <p xml:id="i-UkKRqtVYrfyaogV5W7hLD8">
          Trots att man kan iaktta en utveckling mot ett mer demokratiskt
          styre i Marocko begås brott mot mänskliga rättigheter såväl i
          Marocko som i det ockuperade Västsahara. Det förekommer uppenbara
          rättsövergrepp på saharier, tortyr och misshandel, kidnappningar
          med mera. Journalister som söker utröna vad som händer i Västsahara
          utvisas med mera.
        </p>
        <p xml:id="i-7qeCJZmW96aCFprPLWkASM">
          Den verkliga källan ur vilken dessa brott mot mänskliga rättigheter
          och till sociala missförhållanden i själva Marocko söker sin näring
          är ockupationen av Västsahara. Ockupationen är en kostsam affär
          för Marocko och innebär ett stort resursslöseri i ett läge där
          stora resurser borde sättas in för att råda bot på de sociala
          missförhållanden som gör att många marockaner dagligen försöker
          att illegalt ta sig över till Spanien och Europa.
        </p>
        <p xml:id="i-LzT9oNyLRR635GB8GN9BwW">
          Ett slut på ockupationen av Västsahara skulle innebära att resurser
          skulle kunna sättas in och lösa en stor del av de sociala problem
          som många marockanska medborgare brottas med.
        </p>
        <p xml:id="i-XCKCAurtBCYp8dwjW4vjt5">
          Varför lågprioriteras hjälpen till flyktingarna från Västsahara?
        </p>
        <p xml:id="i-CrX1GJz6LVZTbgsk75wnrX">
          I dag lever en stor del av Västsaharas befolkning som flyktingar
          i läger i Algeriet. De lever under svåra omständigheter. Man har
          under flera år fått humanitär hjälp från UNHCR, ECHO och WFP.
          Under de två senaste åren har denna hjälp minskat. Situationen
          i lägren blir allt svårare. Sverige är en av huvudgivarna när
          det gäller stödet till flyktingarna i dessa läger. Därför torde
          det även vila ett extra stort ansvar på Sverige när det gäller
          Västsahara. Det handlar om att öka både Sveriges direkta stöd
          och arbetet för att i FN och EU verka för att stödet från andra
          länder till Västsahara åter ökar.
        </p>
        <p xml:id="i-JV4XAVaD3HBzGPnFz9LBo3">
          Att inte göra detta med kraft vore att falla undan för de krafter,
          de företag och intressen, som bryr sig mer om sin egen lönsamhet
          och sina vinster än om det västsahariska folkets rättigheter och
          om det nödvändiga i att respektera folkrätten.
        </p>
        <p xml:id="i-HoeRz4cNkfcnHhE7CR86iS">
          Om Sverige ska leva upp till den roll som vårt land eftersträvar
          att spela måste för västsahariernas, FN:s, folkrättens och mänskliga
          rättigheternas skull den svenska regeringen arbeta för en ökning
          av det humanitära och politiska stödet till det västsahariska
          folket. Att inte göra det vore att spela de krafter som inte respekterar
          folkrätten och det västsahariska folkets rättigheter i händerna.
        </p>
        <p xml:id="i-GBZvzQVY5HCq7P6Lx7X6BT">
          Jag vill fråga utrikesminister Laila Freivalds:
        </p>
        <p xml:id="i-LrJeSDtBQt2kvr7SXAS6JH">
          1. Vilka initiativ avser ministern att ta för att inom EU och
          FN förmå Marocko att upphöra med obstruktionerna mot varje försök
          från FN:s och Polisarios sida att få till stånd en lösning av
          frågan om Västsaharas framtid?
        </p>
        <p xml:id="i-CEXp66iJoHyJbHK54RwSnN">
          2. Vad avser ministern att göra inom EU och FN för att förmå
          den marockanska regeringen att acceptera Bakerplanen?
        </p>
        <p xml:id="i-4zJsqQo9ZYasrGz451EDPg">
          3. Vilka initiativ avser ministern att ta inom EU och FN för
          att förmå Marocko att upphöra med sina brott mot mänskliga rättigheter?
        </p>
        <p xml:id="i-6osqWnUac13Edtb4jvm3YY">
          4. Vilka initiativ avser utrikesministern att ta för att öka
          det politiska stödet till Polisario?
        </p>
        <p xml:id="i-YYUsnZ9J7QoYCFDMnVeCQX">
          5. Vad avser ministern att göra inom EU och FN för att öka det
          humanitära stödet till de västsahariska flyktinglägren i Algeriet
          så att ett bristande stöd till flyktinglägren inte omvandlas till
          en utpressningspolitik gentemot västsaharierna och Polisario?
        </p>
      </div>
    </body>
  </text>
</TEI>
