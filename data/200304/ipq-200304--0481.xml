<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0481">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0481</head>
        <author who="i-24CbHNwsRznss4Yas6HseU">Anita Brodén</author>
        <recipient who="i-8NR1Z8tejozuay7fUnQPDP">Barbro Holmberg</recipient>
        <topic>avvisning av ensamma barn</topic>
        <docDate when="2004-05-07">den 7 maj</docDate>
        <status when="unknown" byWhom="Barbro Holmberg" byWhomId="i-8NR1Z8tejozuay7fUnQPDP" status="answered">besvarad</status>
        <external_id source="rdwebb">GR10481</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:481 av Anita Brodén (fp) till statsrådet
          Barbro Holmberg om avvisning av ensamma barn
        </IPQ_title>
      </div>
      <div type="IPQuestionBody">
        <p xml:id="i-5pt56SmwEoSucmtdfQMirS">
          Sverige har förbundit sig att följa barnkonventionen och barns
          bästa ska beaktas i utlänningslagen. Hittills har Sverige haft
          som policy att inte splittra familjer genom att avvisa barn, vars
          föräldrar är gömda. Den senaste veckans rapportering om utvisning
          av fem minderåriga kurdiska barn verkar tyda på en ändring. Vare
          sig detta är ett olycksfall i arbetet eller en ny strängare tillämpning
          av den redan restriktiva asylpolitiken är detta fall mycket oroande.
        </p>
        <p xml:id="i-7xNfeLBfJXQ2UsV2evKqr1">
          Praxis i svensk asylpolitik talar sitt tydliga språk. Portalparagrafen
          i utlänningslagen, med den centrala formuleringen om att barnets
          bästa ska styra flyktingpolitiken, har visat sig ha ringa betydelse.
          Tyvärr visar många fall att hänsyn inte tas till barnen i tillräckligt
          hög grad. Barn splittras från någon av sina föräldrar genom att
          dessa avvisas till olika länder.
        </p>
        <p xml:id="i-AhBPBfsubozhdZwc4xFzZV">
          I förarbetena till lagen sägs att kravet om barnets bästa ej
          är absolut. Hänsynen till andra viktiga intressen, såsom samhällets
          intresse att reglera invandringen, kan leda till att åtgärder
          som i och för sig inte är förenliga med barnets bästa ändå måste
          vidtas. Barnets bästa, i enlighet med barnkonventionen, ska sättas
          i främsta rummet även när det gäller asylsökande. Det är inte
          acceptabelt att familjer splittras i samband med förvarstagning
          och verkställighet av avvisning. Här måste en förändring ske,
          såväl av lagen som av praxis.
        </p>
        <p xml:id="i-53DdCDo38F2zs2mqkV2ddP">
          Många organisationer har slagit larm. Rädda Barnen presenterade
          under 2003 en rapport som tyvärr visar att många barns rätt åsidosätts
          i asylprocessen. Bland annat framkom att endast knappt 20 % av
          de barn i familj, vars ärenden handlades av Migrationsverket,
          har hörts om sina asylskäl och att endast 32 % av de barn i familj
          som åberopat egna asylskäl har fått en noggrann bedömning av sina
          egna skäl i beslutet. Situationen för ensamkommande flyktingbarn
          är lika oroande. Färre och färre får uppehållstillstånd, trots
          att många har ett stort behov av barnpsykiatriska insatser, på
          grund av de trauman de upplevt i hemländerna. Bara 2003 sökte
          561 ensamkommande barn asyl i Sverige. Trauman kan förvärras genom
          de långa handläggningstiderna som Migrationsverket har. Detta
          sker hela tiden och har en negativ effekt på barnens hälsa, exempelvis
          har Sverige en oproportionerligt stor andel apatiska asylbarn.
        </p>
        <p xml:id="i-AHrp5tamPaRJaTr3WJc7ki">
          Det finns således anledning att rikta allvarlig kritik mot den
          bristande förmågan hos Migrationsverkets ledning när det gäller
          att följa lagstiftningen i vårt land. Ansvaret ligger dock hos
          regeringen. Migrationsverket följer den tolkning av lagstiftningen
          som migrationsministern och regeringen fastlagt. Trots att problemen
          varit kända under lång tid har den socialdemokratiska regeringen
          inte vidtagit nödvändiga åtgärder för att göra situationen för
          barnen bättre. Därför finns också en anledning att ifrågasätta
          den riktning som asylpolitiken tagit under socialdemokratisk ledning.
        </p>
        <p xml:id="i-VgtE6rQJc75LYjGUpuycwX">
          Mot bakgrund av ovanstående vill jag fråga migrationsministern:
        </p>
        <p xml:id="i-6GovqkUxLht1myhMr7Bvw4">
          Avser ministern att vidta några åtgärder för att inga barn ska
          utvisas utan sina föräldrar?
        </p>
        <p xml:id="i-HPE67aNPuxCX32QL4y1gSJ">
          Avser ministern att vidta några åtgärder för att Migrationsverket
          och Utlänningsnämnden ska följa lagstiftningen så att barnkonventionen
          tillämpas i asylärenden?
        </p>
        <p xml:id="i-JSbfCtWWXgp1Q7m16KXkz9">
          Avser ministern att vidta några åtgärder för att asylsökande
          barns intressen ska väga tyngre än andra intressen, oavsett om
          barnet är ensamkommande eller ej?
        </p>
      </div>
    </body>
  </text>
</TEI>
