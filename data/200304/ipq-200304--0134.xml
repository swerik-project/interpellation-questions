<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0134">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0134</head>
        <author who="i-HAhJoyMXKr6u13gLG6SszU">Hillevi Engström</author>
        <recipient who="i-8NR1Z8tejozuay7fUnQPDP">Barbro Holmberg</recipient>
        <topic>barns egna asylskäl</topic>
        <docDate when="2003-11-20">den 20 november</docDate>
        <status when="unknown" byWhom="Barbro Holmberg" byWhomId="i-8NR1Z8tejozuay7fUnQPDP" status="answered">besvarad</status>
        <external_id source="rdwebb">GR10134</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:134 av Hillevi Engström (m) till statsrådet
          Barbro Holmberg om barns egna asylskäl
        </IPQ_title>
      </div>
      <div type="IPQuestionBody">
        <p xml:id="i-BoE7ydwahSmEsnrk17N2WN">
          Sverige har haft ett gott anseende i barnfrågor i Europa. Vi
          var drivande i arbetet med FN:s konvention om barnets rättigheter
          och bland de första som ratificerade den.
        </p>
        <p xml:id="i-Kr3tgqk87F6feova3oNMb5">
          Så sent som den 1 januari 1997 infördes den så kallade portalparagrafen
          i 1 kap. 1 § andra stycket andra punkten i utlänningslagen som
          säger att i fall som rör barn ska särskilt beaktas vad hänsynen
          till barnets hälsa och utveckling samt barnet bästa i övrigt kräver.
        </p>
        <p xml:id="i-V6TCKAh9YeBWPxiBvAzigJ">
          För att få en bild av handläggningen i asylärenden som rör barn
          och vilken vikt myndigheterna lägger vid barnens egna asylskäl
          genomförde Rädda Barnen under hösten 2002 en kartläggning av 87
          barns asylärenden. Av dessa var 79 av barnen barn i familj, medan
          åtta var ensamkommande barn, det vill säga barn som kommer till
          Sverige utan medföljande legal vårdnadshavare. Kartläggningen
          visar att knappt en femtedel av de barn i familj, vars ärenden
          handlades av Migrationsverket, har hörts om sina asylskäl. Inte
          i något av de fall där barnet inte har hörts har det redovisats
          i ärendet att barnet självt tillfrågats om det vill höras om sina
          asylskäl, men barnet avböjt.
        </p>
        <p xml:id="i-HTSb8gsPcLhjDBWyDu8Jr7">
          Endast i 17 % av fallen där barnet inte hörts har det redovisats
          i ärendet att en förälder tillfrågats om en son eller dotter bör
          höras, men att föräldern avböjt och av vilken anledning. Endast
          32 % av de barn i familj som åberopat egna skäl, asylskäl eller
          humanitära skäl i sitt ärende, vid Migrationsverket eller Utlänningsnämnden,
          har fått en noggrann bedömning av sina egna skäl i beslutet.
        </p>
        <p xml:id="i-3JXEgfb6CdjQiHtLXrn22X">
          I dagens asylprocess bortprioriteras barnens intressen. Medan
          regeringen funderar på att göra något åt problemen drabbas ännu
          fler barn av detta. Det krävs kraftfulla åtgärder för att stärka
          barnperspektivet i asylprocessen och bibehålla och förbättra det
          förtroende Sverige åtnjuter i barnfrågor.
        </p>
        <p xml:id="i-PMYh4GnthahZKgE8aQT7V4">
          I sin tidigare roll som Migrationsverkets generaldirektör inrättade
          Barbro Holmberg tidigare i höst, ett barnråd. Rådets syfte är
          att vara ett forum för samtal och ett stöd för verkets generaldirektör
          i alla frågor som rör barn i Migrationsverkets verksamhet, arbetssätt
          och styrning.
        </p>
        <p xml:id="i-DpQbdo64X7UmFLfFuUZ2MP">
          Jag har noterat att Barbro Holmberg, i sin nya roll som migrationsminister,
          kopierat idén och tillsatt ett liknande råd för att förbättra
          situationen för asylsökande barn i Sverige. I rådet finns representanter
          från bland annat Barnombudsmannen, Svenska föreningen för barn-
          och ungdomspsykiatri, Barnläkarföreningen, Riksförbundet BRIS,
          Rädda Barnen och Svenska Röda Korset, det vill säga föreningar
          som tidigare framfört kraftfull kritik mot regeringens politik
          på området.
        </p>
        <p xml:id="i-6sXFdhVUd526dovsYzF5oR">
          Tillsättandet innebär naturligtvis ett erkännande från regeringen
          att man hittills misslyckats med sin politik på detta område.
          Tillsättandet är dessutom kosmetika för att skyla över regeringens
          misslyckanden. I verkligheten är behovet av substantiella förändringar
          fortfarande stort.
        </p>
        <p xml:id="i-4hwH6JFZvPEpcoGNGSgDRq">
          Mot bakgrund av ovanstående vill jag ställa följande fråga till
          statsrådet:
        </p>
        <p xml:id="i-9fBNieyhQ1BjY9zYD57ke8">
          Vilka konkreta åtgärder avser statsrådet att vidta för att barns
          asylskäl i större utsträckning ska beaktas i asylprocessen?
        </p>
      </div>
    </body>
  </text>
</TEI>
