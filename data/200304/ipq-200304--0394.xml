<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0394">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0394</head>
        <author who="i-TECanR77Prb79DHwPvLitN">Annelie Enochson</author>
        <recipient who="i-A5R84cTmpky3NHJ7nLKaEt">Bosse Ringholm</recipient>
        <topic>skattelättnader för hushållstjänster</topic>
        <docDate when="2004-03-30">den 30 mars</docDate>
        <status when="unknown" byWhom="Bosse Ringholm" byWhomId="i-A5R84cTmpky3NHJ7nLKaEt" status="answered">besvarad</status>
        <external_id source="rdwebb">GR10394</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:394 av Annelie Enochson (kd) till finansminister
          Bosse Ringholm om skattelättnader för hushållstjänster
        </IPQ_title>
      </div>
      <div type="IPQuestionBody">
        <p xml:id="i-T456ceCSNzESMtJ67W4WEP">
          Frågan om tjänster som utförs i hemmen har åter aktualiserats,
          till exempel i och med att Riksåklagaren avstår från att överklaga
          den friande domen mot fyra kvinnor som anlitat en städerska från
          Litauen.
        </p>
        <p xml:id="i-SUuX3mfCMLhxKnFF3Q2iTU">
          Sverige har stora problem med svart arbetskraft i hemmen. Extern
          arbetskraft i hushållen är mycket ovanlig som en laglig företeelse.
          Så var fallet också i Finland tidigare, men där har man nu vänt
          utvecklingen genom en förändrad skattepolitik. Sedan förra året
          får man i Finland dra av 60 % av utgifterna för städjobb och hemhjälp
          såsom barntillsyn, vård och reparationer av olika slag. En förutsättning
          är att registrerade företag anlitas.
        </p>
        <p xml:id="i-M3KCEa3wZkwDXppdfYnuJG">
          Finland införde 1997 på försök två modeller samtidigt. En modell
          med företagsstöd för somliga delar av landet. En annan modell
          med hushållsavdrag i andra delar av landet. År 2000 permanentades
          ett system med hushållsavdrag som utsträcktes till hela landet.
          På tre år har antalet hushåll som anlitar hemhjälpsföretag stigit
          från 30 000 till knappt 100 000, men den stora ökningen kom efter
          att avdraget 2003 höjdes till 60 %.
        </p>
        <p xml:id="i-JwMSW7EfcZL1abjVMfWuy7">
          Plötsligt har 1000-talet nya arbetstagare och åtskilliga nya
          företag dykt upp. Slutsatsen är att inte bara efterfrågan ökat
          kraftigt, utan att tidigare svart arbetskraft i stor utsträckning
          blivit vit.
        </p>
        <p xml:id="i-3wGUy6nfAosSKB5L33YoTL">
          Det är angeläget att den svarta sektorn på motsvarande sätt kan
          trängas tillbaka i Sverige, genom att det görs ekonomiskt möjligt
          att både köpa och sälja privata hushållstjänster vitt och lagligt.
        </p>
        <p xml:id="i-KTWHeYoDFX5ApfwQFhnJFz">
          Finlands exempel visar att man lyckades över alla blockgränser
          få bukt med den svarta ekonomin, stimulera privat service, öka
          sysselsättningen samt hjälpa kvinnor som var utarbetade. I den
          finska modellen väljer hushållen om de vill anställa någon i egen
          regi eller köpa tjänsten av ett valfritt företag.
        </p>
        <p xml:id="i-2CJUK4kExNBSJDYeyA9baV">
          För några år sedan uttalade sig flera ledande socialdemokrater
          positivt om hushållstjänster. Göran Persson var till exempel beredd
          att använda AMS-pengar för att subventionera hushållstjänster.
          Bakgrunden var då en begäran från Stockholm om att få starta försök
          med billiga service- och hushållstjänster.
        </p>
        <p xml:id="i-WszRzEtkbBhgWgNeN8RbiW">
          Statsrådet Bosse Ringholm har själv uttalat sig positivt om skattelättnader
          för hushållstjänster, till exempel i samband med skatteöverläggningarna
          1999. Statsrådet var då beredd att pröva frågan för att se om
          man genom skattesänkningar kan göra svarta jobb vita.
        </p>
        <p xml:id="i-FJM9TQGXc7xpNfY9Q1NNW">
          Statsrådet Bosse Ringholm har i dagarna föreslagit att det så
          kallade ROT-avdraget ska återinföras. Det är utmärkt. Men varför
          stanna vid reparationer, ombyggnad och tillbyggnad? Motivet för
          att återinföra ROT-avdraget sägs ju vara att mildra arbetslösheten
          bland byggarbetare. Men varför bara mildra arbetslösheten för
          byggarbetare? Om ROT-avdraget vidgades till att gälla också andra
          tjänster som utförs i hemmet - såsom städning, barnpassning och
          gräsklippning - skulle också personer aktiva inom andra branscher
          än byggbranschen kunna få arbete.
        </p>
        <p xml:id="i-XWY5hnDUDpJ6L9xvvAZFWp">
          När debatten förra gången var som hetast fanns det bland de socialdemokratiska
          väljarna en majoritet för skattelättnader på hushållstjänster.
          Detta enligt en Sifo-undersökning som tidningen Vår bostad publicerade
          för ett par år sedan.
        </p>
        <p xml:id="i-XZQtswog3bETH7fDxXdu4w">
          Utifrån den lärdom vi kan få från det finska exemplet anser jag
          att frågan, huruvida skattelättnader för hushållstjänster kan
          göra svarta jobb vita, borde prövas även i Sverige.
        </p>
        <p xml:id="i-AZijyr1P9CjgzT5KBDy1YS">
          Med anledning av det ovan anförda vill jag ställa följande frågor
          till statsrådet Bosse Ringholm:
        </p>
        <p xml:id="i-3WrNQS4cQrmZGTefmDgAQm">
          1. Vilka åtgärder avser statrådet att vidta för att på försök
          införa den finska modellen med skattereduktion på hushållstjänster
          också i Sverige?
        </p>
        <p xml:id="i-3kNXXYpjjy8LMyFjaHCtWQ">
          2. Vilka åtgärder avser statsrådet att i övrigt vidta för att
          göra svarta jobb vita inom hushållstjänstesektorn?
        </p>
      </div>
    </body>
  </text>
</TEI>
