<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0083">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0083</head>
        <author who="i-QhURWkawnPDBf443faKewj">Cecilia Wigström</author>
        <recipient who="i-HxcQkHC9fDSzkJWgvdhDEF">Lena Hallengren</recipient>
        <topic>jämställdheten i förskolan</topic>
        <docDate when="2003-11-05">den 5 november</docDate>
        <status when="unknown" byWhom="Lena Hallengren" byWhomId="i-HxcQkHC9fDSzkJWgvdhDEF" status="answered">besvarad</status>
        <external_id source="rdwebb">GR1083</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:83 av Cecilia Wigström (fp) till statsrådet
          Lena Hallengren om jämställdheten i förskolan
        </IPQ_title>
      </div>
      <div type="IPQuestionBody">
        <p xml:id="i-Uo2hnKbkYQNkimvgKxR6od">
          Bristen på jämställdhet i Sverige är inte ett problem som dyker
          upp plötsligt ur tomma intet, utan könsrollerna låses fast i tidig
          ålder. Barbiedockornas rosa utseendefixering och manlighetens
          tuffhet är mallar som individerna i vårt samhälle stöps in i från
          början.
        </p>
        <p xml:id="i-FSH3iXtpTHJ7aRujiq8JLD">
          Jämställdheten börjar i familjen, men genom barns tidiga kontakt
          med förskolor måste även dessa ta ett ansvar för ett mer jämställt
          samhälle. Trots ökad uppmärksamhet på könsroller, så lär sig pojkar
          fortfarande att vara tuffa, ta för sig och sätta sig själva i
          centrum, medan flickorna skolas i att vara lydiga, lyhörda och
          att prata. Förskolan, och i förlängningen även skolan, måste därför
          aktivt söka motarbeta de strukturer av könsförtryck som finns
          i samhället, genom att integrera jämställdheten i förskolans verksamhet
          och göra barnen till fria individer. Jämställdhetsarbetet i förskolan
          ska bidra till att flickor och pojkar kan välja sin framtid utifrån
          kunskap, erfarenhet och intresse.
        </p>
        <p xml:id="i-7jt1DMojCSrX72qyT2dhJs">
          Som framgår av förskolans läroplan, Lpfö 98, tillhör jämställdhet
          mellan könen de värden som förskolan ska hålla levande i arbetet
          med barnen. Skolverkets utvärdering 2003 av förskolan efter förskolereformen
          1998, visar dock att flickor och pojkar bemöts olika. Dessutom
          är jämställdhet en lågt prioriterad fråga i alltför många kommuner
          och förskolor. Jämställdhet uppmärksammas inte i lika hög grad
          som andra delar av värdegrunden. För få långsiktiga insatser har
          hittills gjorts för ökad jämställdhet i förskolan.
        </p>
        <p xml:id="i-9iqGUSmAbyw2KsrhQwqZ1A">
          Det finns dock undantag. På förskolorna Björntomten och Tittmyran
          i Gävle har man sedan länge arbetat aktivt med jämställdhet. Man
          delar upp barnen efter kön vid måltiderna och under några timmar
          på förmiddagen. Det handlar inte om att korrigera eller ta bort
          felaktigt beteende, utan snarare om att ge barnen chansen att
          få plocka fram sidor som annars undertrycks. Delningen var då
          alltså inte ett mål utan en strategi, med resultatet att pojkarna
          blev lugnare och tvungna att börja fråga om saker, att prata vid
          matbordet. Utan pojkar som tog all plats blev flickorna däremot
          mera pratiga och vågade ta för sig mera, vilket i dagens samhälle
          ska ses som en stor framgång.
        </p>
        <p xml:id="i-4daHDgmuMQ8AgQCm48cNBy">
          Genom detta har flickorna lärt sig att ta för sig och utveckla
          en större självkänsla, och pojkarna har fått träna upp sin förmåga
          till att uttrycka sig i tal och känslor. Detta kommer i förlängningen
          leda till seriösa sprickor i det könssegregerade samhället som
          vi lever i och ge oss ett samhälle där människor är fria och självständiga
          individer. Ingemar Gens, jämställdhetsexpert vid Länsstyrelsen
          i Gävleborg startade det omtalade projektet där. Han skriver:
        </p>
        <p xml:id="i-Wkmg57uFTBtL1nSYn4pYuX">
          "Tittmyran och dess systerförskola Björntomten var de som konsekvent
          började arbeta med att indela barnen i pojk- och flickgrupper,
          schemalägga verksamheten och konsekvent träna barnen i de färdigheter
          de saknade. Resultaten var omtumlande. När man besökte förskolan
          var det svårt att förstå att man var på ett dagis. Här samtalade
          man, pojkarna talade till varandra, flickorna spelade bandy och
          pedagogerna visade alltid på alternativ istället för att förbjuda.
          Flickorna behövde aldrig sitta som dämpare mellan pojkarna och
          deras nej respekterades. Fantastiskt!"
        </p>
        <p xml:id="i-PZsQou8fFtZPoGeSRh126y">
          Mot bakgrund av detta är det av vikt att alla förskolor i Sverige
          tar lärdom av erfarenheterna i Gävle. Den nuvarande läroplanen
          har uppenbarligen inte räckt till för att jämställdhetsarbetet
          ska genomsyra pedagogiken. Regeringen har under hösten fattat
          beslut om att en jämställdhetsdelegation för förskolan ska tillsättas.
          Delegationen ska ha som uppgift att lyfta fram, förstärka och
          utveckla förskolans pedagogiska arbete med jämställdhet, genom
          att bland annat: 1) fördela medel till jämställdhetsprojekt, 2)
          välja ut, följa och dokumentera ett antal förskolors jämställdhetsarbete
          samt sprida dessa förskolors erfarenheter och kunskaper, 3) lyfta
          fram och premiera jämställdhetsarbete av god kvalitet i förskolan,
          4) utveckla verktyg för att personal i förskolan ska kunna granska
          och analysera bland annat pedagogiska hjälpmedel, lekmaterial
          och barnlitteratur ur ett könsperspektiv, 5) lyfta fram goda exempel
          på insatser i Sverige och i andra länder för att stimulera fler
          män att söka sig till utbildningar med inriktning mot barn och
          arbete i förskolan samt även insatser för att behålla män som
          redan arbetar i förskolan.
        </p>
        <p xml:id="i-JPuFDqXrQxiYtacSXM6SJj">
          Myndigheten för skolutveckling är den myndighet som har ansvar
          för att utveckla förskoleverksamheten. Det är därmed anmärkningsvärt
          att regeringen har valt att bilda en separat jämställdhetsdelegation
          för förskolan. Ansvaret för att förstärka jämställdhetsarbetet
          i förskolorna borde i stället lagts på Myndigheten för skolutveckling.
          Jämställdhet får inte hanteras som en separat fråga utan måste
          integreras inom den ordinarie verksamheten.
        </p>
        <p xml:id="i-QAAzpXabV3KrrKjGbPqrB">
          Det är också dags att gå från ord till handling i den ordinarie
          förskoleverksamheten, i stället för att fördela medel till olika
          projekt och lyfta fram goda exempel. Goda exempel och erfarenheter
          finns redan. Det är dags att förskolans läroplan ses över, utifrån
          erfarenheterna från förskolorna Tittmyran och Björntomten i Gävle.
        </p>
        <p xml:id="i-TstZfEpbzutHQ2vR37BmZs">
          Med anledning av ovanstående vill jag ställa följande frågor
          till förskoleministern:
        </p>
        <p xml:id="i-87eJfenAVPk7eVcNDQT7sW">
          1. Avser statsrådet att vidta åtgärder i syfte att Myndigheten
          för skolutveckling får ett ökat ansvar för att förstärka jämställdhetsarbetet
          i förskolan?
        </p>
        <p xml:id="i-2KWZKpFqdZ5LkW7nFKR5Nx">
          2. När anser statsrådet att tiden är mogen för att jämställdhetsarbetet
          integreras på ett effektivt sätt i den ordinarie förskoleverksamheten
          i stället för att bedrivas som projekt?
        </p>
      </div>
    </body>
  </text>
</TEI>
