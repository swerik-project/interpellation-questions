<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0471">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0471</head>
        <author who="i-mN8mVTBvBYjtHLNThWLo4">Kalle Larsson</author>
        <recipient who="i-PzNviXpYSimQsvSkF9CmDz">Thomas Östros</recipient>
        <topic>feministiskt självförsvar</topic>
        <docDate when="2004-05-06">den 6 maj</docDate>
        <status when="2004-06-01" byWhom="Thomas Östros" byWhomId="i-PzNviXpYSimQsvSkF9CmDz" status="answered">besvarad</status>
        <external_id source="rdwebb">GR10471</external_id>
        <debate>
          <turn when="2004-06-01 12:45:48" duration="238">Thomas Östros (S)</turn>
          <turn when="2004-06-01 12:49:38" duration="253">Kalle Larsson (V)</turn>
          <turn when="2004-06-01 12:53:47" duration="142">Thomas Östros (S)</turn>
          <turn when="2004-06-01 12:56:00" duration="238">Kalle Larsson (V)</turn>
          <turn when="2004-06-01 12:59:49" duration="88">Thomas Östros (S)</turn>
          <turn when="2004-06-01 13:01:13" duration="121">Kalle Larsson (V)</turn>
          <turn when="2004-06-01 13:03:05" duration="57">Thomas Östros (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:471 av Kalle Larsson (v) till utbildningsminister
          Thomas Östros om feministiskt självförsvar
        </IPQ_title>
      </div>
      <div type="IPQuestionBody">
        <p xml:id="i-9bFA5xqiJZhPGTzGpp9L7R">
          De senaste åren har flera undersökningar visat att unga tjejer
          utsätts för sexuella trakasserier, och flera uppmärksammade våldtäkter
          av tjejer och kvinnor har skett den senaste tiden. Som det formulerades
          av sex unga feminister på Aftonbladet debatt den 5 maj med anledning
          av Tumbadomen: "Vi tvingas ständigt var beredda på att parera
          sexuella anspelningar i skolan eller på vår arbetsplats då killar
          tar sig rätten att kommentera och definiera oss. Rädslan begränsar
          våra val och rädslan gör att vi inte tar den närmaste vägen hem.
          Utan en omväg."
        </p>
        <p xml:id="i-KjKqmyB5vCJ9cGds3u86SX">
          För den individ som utsätts är givetvis trakasserierna eller
          övergreppet det värsta, men för många är just denna rädsla i sig
          begränsande för livsutrymmet, begränsande för hur livet kan levas.
          Det är inte resultatet av enstaka sjuka individers handlingar
          utan av ett samhälle där kvinnor konsekvent är underordnade män
          och där ett av de yttersta uttrycken för detta är att kvinnan
          inte ens äger rätten till sin egen kropp.
        </p>
        <p xml:id="i-UZJwxeqSWQx2SrS62Y33cC">
          Därför är det också angeläget att bryta patriarkatets makt på
          en mängd olika områden, det handlar om lika lön och rätten till
          makt och karriär, en individualiserad föräldraförsäkring, kamp
          mot prostitution och pornografi och inte minst att sätta fokus
          på att det är mäns makt som upprätthåller kvinnors underordning.
        </p>
        <p xml:id="i-2pM2feJLfu8cpaiwBdTtv6">
          När det gäller skolans ansvar måste det vara självklart att lärare
          och alla som arbetar i skolan ska få ökad kunskap om hur man kan
          bryta könsmaktsordningen och utbildningen i sex- och samlevnadsundervisning
          måste förbättras radikalt. Men det behövs också omedelbara insatser
          för att tjejer ska kunna stärka sitt självförtroende och kunna
          slå tillbaka.
        </p>
        <p xml:id="i-E6EsG2CgNQGYb4bfMQCpSV">
          En del skolor och kommuner anordnar sedan flera år utbildning
          i feministiskt självförsvar och intresset har bara de senaste
          åren växt mycket. Kortare kurser hålls också på fritids- och ungdomsgårdar
          och av olika organisationer. Hur dessa utbildningar genomförs
          och vad som ingår varierar, men det gemensamma är att det handlar
          om att stärka unga tjejers och kvinnors självkänsla, ge dem kunskap
          om hur man undviker farliga situationer och om hur man rent fysiskt
          tar sig ur dem.
        </p>
        <p xml:id="i-931HE6CVxqdfJim5zUk93S">
          I budgetpropositionen för 2002 angavs också att Skolverket skulle
          få ett uppdrag att ordna bland annat självförsvarsträning för
          tjejer vilket också resulterat i verksamhet på ett antal skolor.
          Nu är det dags att utvärdera denna satsning och gå vidare.
        </p>
        <p xml:id="i-CHRadLTAve1QXicjGzBJBm">
          Det är oerhört viktigt för unga tjejer att i grupp få möjligheten
          att samtala om sina erfarenheter och inse att man inte är ensam
          om att drabbas. Genom detta skapas en känsla av samhörighet mellan
          unga tjejer där det helt enkelt inte är acceptabelt med några
          former av sexuella trakasserier.
        </p>
        <p xml:id="i-KvX2uC2ayNHCHAWCU8GGA5">
          Det handlar om att få sätta ord på vad man upplevt och upplever,
          om att se det strukturella i mäns trakasserier av kvinnor, om
          att inse att man aldrig själv bär ansvaret för ett övergrepp och
          om att få kunskap om vilka rättigheter man egentligen har.
        </p>
        <p xml:id="i-SxSKYF1zuxqqJtLeozWoU3">
          Det handlar också om att lära sig att använda sitt kroppsspråk
          och sin röst så att man stärker sitt uppträdande och självförtroende,
          att ta plats och kräva utrymme. Och det handlar ytterst om att
          veta och få träna på hur man tar sig ur ett angrepp, vad man försvarar
          sig med och hur man riktar sitt motangrepp.
        </p>
        <p xml:id="i-KPiPFhZdTFuyBPrkgBKA5d">
          Det är värt att notera att feministiskt självförsvar är en specifik
          form av träning som utgår från tjejers och kvinnors fysiska förutsättningar
          och handlar just om att försvara sig mot övergrepp. Det är alltså
          inte i första hand vanlig kampsportsteknik och handlar inte om
          att lära sig att slåss i allmänhet.
        </p>
        <p xml:id="i-3jeuxdj1MkazbQX7sXfkWW">
          Självfallet är det angeläget att på olika sätt föra dialog och
          bearbeta attityder hos män och unga killar, men det finns också
          tillfällen då det inte är tillräckligt. Det går inte att samtala
          när övergreppet redan håller på att bli verklighet. Vi kan konstatera
          att så länge som tjejer i landets skolor och kvinnor runtom i
          vårt samhälle är utsatta för trakasserier måste något också göras
          för att ge dem självförtroendet och styrkan att stå emot. När
          fyra kvinnor våldtas varje timme i Sverige är det dags att lära
          sig att försvara sig.
        </p>
        <p xml:id="i-CRMg4jjRpxVEMa3hRQj3v4">
          Jag vill därför fråga utbildningsministern:
        </p>
        <p xml:id="i-9pJtaY3nbigGeZrW7LWB1p">
          Vilka initiativ är ministern beredd att vidta för att alla unga
          tjejer som så önskar ska få tillgång till träning i feministiskt
          självförsvar i skolan?
        </p>
      </div>
    </body>
  </text>
</TEI>
