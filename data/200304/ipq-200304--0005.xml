<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0005">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0005</head>
        <author who="i-7MKpZ19NfCt1YZ3XeZaHk3">Mauricio Rojas</author>
        <recipient who="i-PzNviXpYSimQsvSkF9CmDz">Thomas Östros</recipient>
        <topic>fristående gymnasieskolors pedagogiska frihet</topic>
        <docDate when="2003-09-25">den 25 september</docDate>
        <status when="2003-10-28" byWhom="Thomas Östros" byWhomId="i-PzNviXpYSimQsvSkF9CmDz" status="answered">besvarad</status>
        <external_id source="rdwebb">GR105</external_id>
        <debate>
          <turn when="2003-10-28 14:39:36" duration="242">Thomas Östros (S)</turn>
          <turn when="2003-10-28 14:43:30" duration="251">Mauricio Rojas (Fp)</turn>
          <turn when="2003-10-28 14:47:33" duration="171">Thomas Östros (S)</turn>
          <turn when="2003-10-28 14:50:20" duration="204">Mauricio Rojas (Fp)</turn>
          <turn when="2003-10-28 14:53:41" duration="138">Thomas Östros (S)</turn>
          <turn when="2003-10-28 14:55:56" duration="108">Mauricio Rojas (Fp)</turn>
          <turn when="2003-10-28 14:57:37" duration="53">Thomas Östros (S)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:5 av Mauricio Rojas (fp) till utbildningsminister
          Thomas Östros om fristående gymnasieskolors pedagogiska frihet
        </IPQ_title>
      </div>
      <div type="IPQuestionBody">
        <p xml:id="i-TR6ukttekWKNqQxu7bbD4U">
          Den 27 juni offentliggjorde Skolverket sina beslut om tillsyn
          över de fristående gymnasieskolorna Sjölins i Göteborg och L'Estradska
          i Stockholm, båda ägda av Vittra Utbildning. I båda fallen konstaterar
          Skolverket att respektive skola "för närvarande inte uppfyller
          villkoren för rätt till bidrag för den fristående gymnasieskolan".
          Besluten är principiellt viktiga eftersom de i strid mot skollagens
          och friskolereformens intentioner riskerar att pressa friskolorna
          till likformighet i stället för att vara likvärdiga och kreativa
          inslag i vårt skolsystem. Besluten uppenbarar en viktig målkonflikt
          mellan skollagen och regeringens förordningar som borde leda till
          en ändring av nuvarande förordningar i syfte att följa skollagen.
          Det problem som vi i grunden har att hantera handlar om följderna
          av den stora strukturella orättvisan som i dag finns inom skolområdet,
          det vill säga att friskolorna har en frihet som nekas de offentliga.
        </p>
        <p xml:id="i-KZ4DF5WfGxdGJYLbLVXtzF">
          Skolverkets principiella invändningar mot Vittras skolor gäller
          betygsättningen och i förlängning Vittras pedagogiska modell baserad
          på ämnesintegrerade studier. Kritikens grund är inte att Vittras
          modell skulle missgynna elevernas skolutveckling utan själva konstaterandet
          att denna modell avviker från den offentliga gymnasieskolans kursbaserade
          betygssättning. Det är avvikelsen i sig som är problemet, eftersom
          det anses strida mot förordningen (1996:1206) som kräver att elever
          i fristående skolor får "betyg på kurser i samma omfattning som
          enligt skollagen krävs för motsvarande program i gymnasieskolan".
        </p>
        <p xml:id="i-CCE27xsqVPFS6LpWi24N8Q">
          Detta är Skolverkets vid första påseende helt oklanderliga bevekelsegrund
          för sitt agerande. En vidare analys visar emellertid att Skolverkets
          beslut på ett flagrant sätt strider mot friskolereformens intentioner
          så som de framkommer i skollagen.
        </p>
        <p xml:id="i-A5NkQwD8mSiNo3vabiJrn7">
          Skollagen ger en fristående skola rätt till bidrag om skolan
          "lämnar utbildning som ger kunskaper och färdigheter som till
          art och nivå väsentligen svarar mot de kunskaper och färdigheter
          som gymnasieskolan skall förmedla på nationella och specialutformade
          program". Fokus i skollagen ligger varken på undervisningsformerna
          eller på betygssättningen. Betoningen ligger på vad som ska förmedlas,
          inte på hur det ska förmedlas. Det som krävs av friskolorna är
          likvärdighet inte likformighet.
        </p>
        <p xml:id="i-UtTwyS2fE9K7uiZDoRX1Wi">
          Meningen med friskolereformen var just att ge fristående skolor
          denna frihet, så att olika pedagogiska metoder kunde prövas och
          valfriheten för skolelever och deras föräldrar bli till en verklighet.
          Det är också denna frihet som förklarar reformens mest positiva
          effekter. Den offentliga skolan har fått ett dynamiskt komplement,
          som mindre fjättrat av form- och detaljregleringar har kunnat
          experimentera och öppna nya vägar för hela skolväsendets utveckling.
        </p>
        <p xml:id="i-QdoaL74fCZMc1PfZcK8sFW">
          Skollagen lämnade dock en lucka öppen som har utnyttjats för
          att inskränka denna nydanande pedagogiska frihet. Enligt lagen
          äger en friskola rätt till bidrag om "skolan uppfyller de ytterligare
          villkor som regeringen föreskriver i fråga om utbildningen vid
          fristående skolor". Dessa "ytterligare villkor" har preciserats
          via olika förordningar och glidit mot en typ av "processreglering"
          eller detaljstyrning som urholkar skollagens intentioner. Den
          förordning som Skolverket använder sig av i konflikten med Vittra
          är ett klart uttryck för denna glidning från likvärdighet via
          målstyrning till likformighet via processreglering.
        </p>
        <p xml:id="i-5RmUi4uE3JbdYKU2yr23G7">
          Skolverkets beslut har emellertid en ännu viktigare grund än
          den som redovisas som formell grund för besluten. I Dagens Nyheter
          den 30 juni 2003 klargjorde Charlotte Wieslander, undervisningsråd
          på Skolverket, vad saken verkligen gällde: "Egentligen handlar
          det om likvärdighet. Man kan tycka att det är jättesmart eftersom
          eleverna lärt sig mer på tre år, men det betyder ju att elever
          från L'Estradska har ett övertag när de söker till högskolan."
        </p>
        <p xml:id="i-5Yc1HXpVw7nWuMRodydrcR">
          Vad Skolverkets företrädare gör här är att platt erkänna att
          Vittras modell är bättre, även om hon vill travestera detta till
          något suspekt genom att använda ordet "jättesmart" och göra det
          till ett "rättviseproblem". Häri ligger den verkliga kärnan i
          konflikten med Vittra. Vittras befarade framgång måste stävjas
          eftersom den kan utsätta det offentliga skolväsendet för en förödande
          förlust av såväl legitimitet som attraktionskraft genom att visa
          dess undermålighet.
        </p>
        <p xml:id="i-PMsugV7LsbssJQ2b2Cjaqr">
          Vad är det då för modell som gör Vittra till en så farlig konkurrent?
          Svaret på denna fråga är en smula förbryllande. I grunden är "Vittras
          modell" en förlängd grundskola på gymnasienivå. Ungdomarnas utveckling
          ses som en kontinuerlig mognadsprocess som inte avslutas @ precis
          som vid grundskolan @ förrän hela skoltiden är till ända. Genom
          att undvika den traditionella kursindelningen skapas utbildningssituationer
          (case) som lär eleven att hantera pedagogiska utmaningar som är
          sammansatta och måste belysas med hjälp av olika discipliner.
          "Casen" tillåter också eleven att röra sig både fram och tillbaka
          i ett ämne, vilket ger ökade möjligheter att förbättra förståelsen
          av redan inhämtade ämneskunskaper. På det viset höjer eleven successivt
          sin ämneskompetens och det är det samlade resultatet av denna
          process som kommer att betygsättas vid gymnasietidens slut.
        </p>
        <p xml:id="i-8Zu5JEfT4yrbDJxzcdoeH3">
          Fördelarna med en sådan modell är kända och likaså nackdelarna
          med de kommunala skolornas kurssplittrade betygssystem. I slutbetänkandet
          av Gymnasiekommittén 2000 sammanfattas dessa nackdelar på ett
          sätt som understryker hur rätt Vittras pedagogiska inriktning
          är: "Kombinationen av att betyg skall sättas på varje avslutad
          kurs och att det finns många små kurser gör att gymnasieutbildningen
          upplevs som fragmentiserad, att helheten går förlorad och att
          progressionen i elevernas kunskapsinhämtande blir osynlig." (SOU
          2002:120, s. 265)
        </p>
        <p xml:id="i-EzDyVhKxJZZ2qaaBHHomew">
          Med detta i åtanke förstår man varför Utbildningsdepartementet
          i flera år har laborerat med idén att införa ämnesbetyg i stället
          för kursbetyg. Redan i januari 2001 presenterade en arbetsgrupp
          från departementet en rapport med ett sådant förslag. Denna rapport
          remitterades av Gymnasiekommittén till ett stort antal instanser
          och svaren var entydiga: "Samtliga instanser . instämde helt eller
          delvis i analysen av bristerna i den nuvarande gymnasieutbildningen.
          Flertalet ansåg att det största problemet är att systemet motverkar
          en holistisk kunskapssyn och en progression i lärandet." (SOU
          2002:120, s. 266)
        </p>
        <p xml:id="i-VXQwo5Bk69odCEAbQFAnNs">
          Med andra ord, en i stort sett enig utbildningsopinion efterfrågar
          en pedagogisk modell som liknar Vittras holistiska och processinriktade
          modell. Därför är Skolverkets beslut så anmärkningsvärt. De som
          gör rätt och befinner sig i utvecklingens framkant bestraffas
          i stället för att uppmuntras och premieras.
        </p>
        <p xml:id="i-6stQUgZ1fzvwP9TszAZaBR">
          Ändå är det uppenbart att här finns ett viktigt principiellt
          problem att lösa. Det är orimligt att olika skolor inom det offentligt
          finansierade systemet ska bygga på pedagogiska skillnader som
          ger systematiska fördelar eller nackdelar för dem som väljer det
          ena eller det andra alternativet. Vi alla strävar efter en skola,
          som oavsett metoder ger alla ungdomar i princip lika chanser att
          lyckas i livet.
        </p>
        <p xml:id="i-XP8N3GDRQpf2ikhkmVfkds">
          Lösningen på detta problem kan rimligtvis inte vara, som Skolverket
          vill, att ta ifrån friskolorna den frihet som har gjort dem kreativa
          och framgångsrika. Lösningen är i stället att ge de kommunala
          skolorna samma frihet som friskolorna hittills har haft, så att
          också de kan erbjuda sina elever lika bra villkor för sin skolgång.
          Så skulle den stora strukturella orättvisan som i dag finns inom
          skolområdet @ där friskolorna har en frihet som nekas de offentliga
          @ rättas till.
        </p>
        <p xml:id="i-7vmEQyE84FtX1dHvRYgDYH">
          Mina frågor till statsrådet är följande:
        </p>
        <p xml:id="i-488PytcR4MDkBSoMmC4e52">
          Vad avser statsrådet att göra för att säkerställa de fristående
          gymnasieskolornas pedagogiska frihet?
        </p>
        <p xml:id="i-7pAHECXTSGfZ1uk6vae7qJ">
          Vad avser statsrådet att göra för att hantera konsekvenserna
          av förordningar och tjänstemannabeslut som uppenbarligen strider
          mot skollagens intentioner?
        </p>
        <p xml:id="i-75eu3FBo6ZnmzbVwzmsmWR">
          Vad avser statsrådet att göra för att hantera betygskonsekvenserna
          av olikheten i pedagogiska metoder utan att hota de fristående
          gymnasieskolornas pedagogiska frihet?
        </p>
      </div>
    </body>
  </text>
</TEI>
