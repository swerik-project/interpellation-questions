<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0538">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0538</head>
        <author who="i-6kLJbGLpwB9hYxDrVrkcqF">Karin Pilsäter</author>
        <recipient who="i-6qjD2tsSCtsrmXQjy7mtCJ">Lars-Erik Lövdén</recipient>
        <topic>löneutvecklingen i vissa regioner och kommunal kostnadsutjämning</topic>
        <docDate when="2004-05-21">den 21 maj</docDate>
        <status when="2004-06-14" byWhom="Lars-Erik Lövdén" byWhomId="i-6qjD2tsSCtsrmXQjy7mtCJ" status="answered">besvarad</status>
        <external_id source="rdwebb">GR10538</external_id>
        <debate>
          <turn when="2004-06-14 15:55:33" duration="264">Lars-Erik Lövdén (S)</turn>
          <turn when="2004-06-14 15:59:49" duration="265">Karin Pilsäter (Fp)</turn>
          <turn when="2004-06-14 16:04:11" duration="180">Lars-Erik Lövdén (S)</turn>
          <turn when="2004-06-14 16:07:08" duration="232">Karin Pilsäter (Fp)</turn>
          <turn when="2004-06-14 16:10:56" duration="141">Lars-Erik Lövdén (S)</turn>
          <turn when="2004-06-14 16:13:06" duration="142">Karin Pilsäter (Fp)</turn>
        </debate>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:538 av Karin Pilsäter (fp) till statsrådet
          Lars-Erik Lövdén om löneutvecklingen i vissa regioner och kommunal
          kostnadsutjämning
        </IPQ_title>
      </div>
      <div type="IPQuestionBody">
        <p xml:id="i-5hMXQ6oXmM6GJeQA8fhvTw">
          För tio år sedan beslöt den borgerliga regeringen på förslag
          av jämställdhetsminister, tillika vice statsminister, Bengt Westerberg
          att tillsätta en utredning för att kartlägga och analysera fördelningen
          av ekonomisk makt och ekonomiska resurser mellan kvinnor och män.
        </p>
        <p xml:id="i-WMTPjRgYXH2pLZJZCCBstA">
          Nu har fem år gått sedan utredningen slutfördes. Under de tio
          år som gått sedan utredningen begärdes har jämställdhetsfrågor
          varit med i den centrala allmänpolitiska diskussionen på ett påtagligt
          sätt. Men har egentligen så mycket hänt, och har politiken förändrats
          för att bryta de strukturer och mönster som orsakar det grundläggande
          faktumet att kvinnor har mindre makt och mindre pengar än vad
          män har?
        </p>
        <p xml:id="i-DzQNBrntv8LtFE2mbQjupJ">
          Ekonomisk makt kan dels ses som makt över andras tillvaro, dels
          som makt att råda över sin egen situation.
        </p>
        <p xml:id="i-Tucfbc153LaMpUsmX2Jkez">
          Hur löneutvecklingen för kvinnor har varit är därför ett viktigt
          mått på om kvinnors ekonomiska makt ökat.
        </p>
        <p xml:id="i-BmRvzHQ1VSj4nZfbnUjQVh">
          Löneskillnaderna mellan kvinnor och män har i princip varit cementerade
          sedan 1995.
        </p>
        <p xml:id="i-SkvwNYEU57EjDgDipatDXS">
          En avgörande förklaring till detta är att de underliggande orsakerna
          till löneskillnaderna, att kvinnor och män finns i olika yrken,
          olika befattningsnivåer och hos olika arbetsgivare inte har förändrats.
          Eva M Meyersson och Trond Petersen visar i en bilaga till Kvinnomaktutredningen
          (1997:136) att merparten av löneskillnaderna beror på befattnings-,
          yrkes- och arbetsgivarsegregation och endast en mindre del på
          direkt diskriminering.
        </p>
        <p xml:id="i-YEx2jFHw4rk36EivL8zeZT">
          Samtidigt kan vi konstatera att regeringen på senare år snarast
          har koncentrerat sitt arbete med att bekämpa löneskillnaderna
          på just den direkta diskrimineringen. Men de stora löneskillnaderna
          beror främst på andra faktorer som en aldrig så skarp antidiskrimineringslagstiftning
          kan hantera. På dessa områden har dock mycket lite skett.
        </p>
        <p xml:id="i-TSEN3AQpzn28KKRAauWfBe">
          När marknadskrafterna och den politiska ambitionen för en gångs
          skull har dragit åt samma håll, så att löner för förskollärare,
          sjuksköterskor, barnmorskor, undersköterskor och barnskötare är
          högre i Stockholmsregionen än i riket, innebär detta med nödvändighet
          högre kommunala utgifter. Men detta högre kostnadsläge är inte
          en del i kostnadsutjämningen.
        </p>
        <p xml:id="i-AJQLRVcFwAkTegxaEzgRtA">
          I den aktuella debatten, såväl som i det senaste utredningsförslaget
          kring utjämningssystemet, avvisas tanken på att kostnadsutjämningen
          ska ta hänsyn till det högre kostnadsläget. Dessutom bibehålls
          i förslaget den mycket långtgående inkomstutjämningen. Ledande
          företrädare för Socialdemokraterna, exempelvis statsråd, är helt
          oförstående och menar snarast att Stockholmsregionens kommuner
          och landstinget får skylla sig själva som har höjt kvinnolönerna
          i vården och skolan.
        </p>
        <p xml:id="i-B4tCcZtPKxEZYurMyqEqVd">
          Men hur ska vi få rättvisa kvinnolöner om kostnaden inte får
          räknas för kommunerna samtidigt som de höjda skatteinkomsterna
          ska skickas vidare till andra regioner? Systemet fungerar helt
          enkelt så att de höjda kvinnolönerna ökar skattekraften i kommunen
          eller landstinget, vilket betyder att ökningen försvinner, antingen
          i form av minskat inkomstbidrag eller ökad avgift.
        </p>
        <p xml:id="i-9qmEXTmtsEqhtGqxyuvgX5">
          Höjda sjuksköterskelöner kan förstås inte betalas med skatt på
          sjuksköterskorna men med nuvarande utjämningssystem kan de inte
          ens delfinansieras med sjuksköterskornas egen ökade skatteinbetalning.
          Det betyder att nuvarande konstruktion på utjämningssystemet direkt
          motverkar utjämningen av oskäliga löneskillnader.
        </p>
        <p xml:id="i-4HuM26BCYafeskRncXaWWd">
          I ett interpellationssvar (2003/04:138, protokoll den 12 december)
          konstaterade statsrådet Lövdén helt kort att "Utvecklingen mot
          ett mer jämställt samhälle måste i första hand ske inom andra
          politikområden". Mot bakgrund av att regeringens jämställdhetsarbete
          sägs bedrivas enligt mainstream-principen ter sig detta svar märkligt.
        </p>
        <p xml:id="i-KgpD2qxSwciV28J81yjsFk">
          I samband med att regeringen och deras stödpartier presenterade
          sin överenskommelse den 13 april om kommande reformering av utjämningssystemet
          aviserade man också att frågan om regionala lönekostnadsskillnader
          skulle utredas vidare.
        </p>
        <p xml:id="i-2yum777xqGgzRmu4C9HGUy">
          Mot bakgrund av att nuvarande konstruktion av skatteutjämning
          motverkar en avveckling av oskäliga löneskillnader vill jag fråga
          jämställdhetsministern:
        </p>
        <p xml:id="i-GQpHyT7dBMCmgr7UDFdUci">
          1. Avser jämställdhetsministern att i det kommande förslaget
          till kommunal kostnadsutjämning ta hänsyn till att vissa regioner
          fått en högre lönekostnadsnivå genom att det skett en höjning
          av kvinnolönerna?
        </p>
        <p xml:id="i-BPtoY5JgJdunWfHPFfPLRu">
          2. Vilka insatser avser jämställdhetsministern att göra för att
          kommande reformering av de ekonomiska villkoren för kommuner och
          landsting ska främja, inte motverka, en utjämning av de oskäliga
          löneskillnaderna mellan kvinnor och män?
        </p>
      </div>
    </body>
  </text>
</TEI>
