<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200304--0356">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200304--0356</head>
        <author who="i-Ga4FaAaNvVxH6nfoR7FVAe">Gunnar Nordmark</author>
        <recipient who="i-PzNviXpYSimQsvSkF9CmDz">Thomas Östros</recipient>
        <topic>läs- och skrivinlärning</topic>
        <docDate when="2004-03-16">den 16 mars</docDate>
        <status when="unknown" byWhom="Thomas Östros" byWhomId="i-PzNviXpYSimQsvSkF9CmDz" status="answered">besvarad</status>
        <external_id source="rdwebb">GR10356</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2003/04:356 av Gunnar Nordmark (fp) till utbildningsminister
          Thomas Östros om läs- och skrivinlärning
        </IPQ_title>
      </div>
      <div type="IPQuestionBody">
        <p xml:id="i-5Bv8XatXHRvwj2xyAS337y">
          Skolans kanske viktigaste uppgift är att se till att de yngsta
          barnen skaffar sig goda färdigheter i läsning och skrivning. Sådana
          färdigheter är av avgörande betydelse för barnet att i övrigt
          nå de kunskaps- och färdighetsmål som finns för svensk ungdomsskola.
          Inom lärarutbildningar, forskning, kommunala skolförvaltningar
          och i skolvärlden i övrigt råder en allt större samstämmighet
          om att lärares kompetens i läs- och skrivinlärning är avgörande
          för elevernas utveckling.
        </p>
        <p xml:id="i-HDpFm9W7MgCzcS2U42Jf6F">
          I lågstadielärarutbildningen lades stor vikt vid att ge de lärarstuderande
          goda kunskaper i läs- och skrivinlärning. Lågstadielärarutbildningen
          var på detta område omfattande och av god kvalitet. Den kompetens
          som lågstadielärare besitter är nu på väg att försvinna från svensk
          grundskola i takt med att alltfler lärare pensioneras.
        </p>
        <p xml:id="i-Vy6Kcu8DgxKAXmsbUaocST">
          För att undervisa i svenska i grundskolans senare år krävs minst
          60 akademiska poäng i ämnet och för gymnasiet krävs det 80 poäng.
          Samtidigt är det, i den nya lärarutbildningen, möjligt att bli
          behörig att undervisa i grundskolans tidigare år utan att ha någon
          utbildning i läs- och skrivinlärning. Många lärare känner att
          deras färdigheter att lära de yngsta barnen att läsa och skriva
          inte räcker till.
        </p>
        <p xml:id="i-G1xaMPfc28iNNVJfdgEHr">
          På flera av landets lärarutbildningar, som den i Kalmar och vid
          Mitthögskolan, uttrycker man oro för de lärarstuderandes bristande
          kunskaper och ett antal av landets kommuner har på olika sätt
          vidtagit åtgärder för att nyutexaminerade lärare ska skaffa sig
          tillräckliga kunskaper i läs- och skrivinlärning. Det kan röra
          sig om allt från att låta lärare med äldre utbildning bli mentorer
          till regelrätta fortbildningar av personer som knappt hunnit lämna
          lärarutbildningen. Professor Mats Myrberg vid Lärarhögskolan i
          Stockholm har pekat på att såväl lärare som specialpedagoger utbildade
          efter 1990 har allt för grunda kunskaper i barns språkutveckling
          för att kunna möta och hjälpa barn med läs- och skrivsvårigheter.
        </p>
        <p xml:id="i-ATtd4qoPo5YxhLhXpkGv4u">
          Mats Myrberg har i två år arbetat med att skapa en samstämmig
          syn bland forskare kring läs- och skrivsvårigheter. Det av Myrberg
          ledda konsensusprojekt förespråkar en mer diagnosticerande och
          individualiserad hållning. Vidare betonar Myrbergs projekt vikten
          av att lärare ser varje enskilt barns kapacitet och vilka strategier
          barnet har för sitt lärande och utifrån detta arbetar med den
          metod som eleven inte behärskar än. Konsensusprojektet pekar också
          på ett behov av mellan 5 000 och 10 000 expertlärare för att möta
          ett framtida behov hos barn med läs- och skrivsvårigheter.
        </p>
        <p xml:id="i-47PEiFGHAkzwHG4sq4s5z3">
          Jag vill mot denna bakgrund fråga utbildningsminister Thomas
          Östros vilka åtgärder han avser att vidta för att samtliga lärarstuderande
          med inriktning mot de tidigaste åren i grundskolan inhämtar tillräckliga
          kunskaper i läs- och skrivinlärning och vilka åtgärder utbildningsministern
          avser att vidta för att möta det framtida behovet av expertlärare
          med inriktning att möta behoven hos barn med läs- och skrivsvårigheter.
        </p>
      </div>
    </body>
  </text>
</TEI>
